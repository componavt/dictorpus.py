# вепсский
Tütren mehele andoin’, svathuzile tuliba, mest tedan oli vištoštküme.
Oliba keratud svatud da velled da nevestkad da vävud da kaik keratud.
Tuliba, ezmeižeks ukses haški tat da sanui: «Tulimei dobrim delom svatovstvom».
Minä sanun: «Požalusta, tulitei ka».
Sizar’ mäni, niiččen toi.
Minä zavodin tehta sömäd, pirgad da munaričan.
Niižne tuli, män’, kucui ristimamdaiž, d’ad’inan, t’otid’, kaikid’ hiimokundan keraz’.
Minä pirgoid’ tegin’, munaričan tegin’, samvaran lämbitin’: «Ištkateiš sömha da čajud jomha».
Sid sanun: «Nu mid’a tütar, dumale tari mända, astkam dumale».
Hiimokund kerazihe ičemoi, ristimam, d’ad’, t’ot, minä, mam, sizared.
Kerazimoi, mänimei, dumeimei.
Ku niižne offotou mäneb, niken nimida ii (sanu), a ku ii offotou, ka kengi mid’a sanub, mända vai ii mända.
A minei tütar naku mäni offotou.
Mänimei dumaspei, ištuimei loučha: «Nu mid’a tütar, sinä sano, mii nimid’a em tekoi».
Hän sanub: «Mamoi, minä vaihen andoin’ prihale, miše tulen, nu ka prihad ii(mid’a manitelda ole)».
Minä rešimoi, minä voikaškanzin’.
Minei teghe žal’, no minei jo prigotovd’ud kaik sijad.
Stolad lat’t’ud, ičemoi hiimod kerazihe, mest kaks’küme.
Akad sanuba: «Ištkad väheižen, pigei dumeiba.
A minä värižen: «Voi minä, gor’o-gor’kija, üksnäin’ jäda tariž».
Tat tuli, sanui: «No mid’a?»
Minä sanun: «Niižne andoi vaihen, ka minä nimid’a emboi sanuda».
Ištuihe stolan taga, adivoičihezoi da homesehesai vinad juiba.
Nu ka satjat kaik läksiba, a ženih niičenke jäi neche.
Nedalin panimei srokun, i toižen pühänpejan svad’boičimei.
Kahesatoštkümne druškat oli, druškoile ženihon polespei sädatimei käzipaikad.
A nenile akoile plat’jad andoimei stolan taga, kerazimei i kaikile andoimei.
Siičemele stolale oli sömad pandud.
Mugoi oli narod, kaik sötin, jotin.
Pajatiba svadebnoid pajoid, a tütar ka ii (voikand).
Nügüde ii (voikkoi).
Min’a voikin’, kuti homen jo svadib, lähtta mehele.
Nu ka kaglha tabazin’ da voikin’.
Jäl’gmeine eht jo oli, homen jo mehele lähtob.
Nu ka voikin’ muga: «Libed linduižem, säditei i sobitei kalhiže sobeižihe, kalhiže kengeižihe, čomihe sädoižihe.
Jäl’gmeižen čoman da ehtkoižen-se ičeiž korttas da kodižes-se.
Pimitad sinä minun izod da iknaižed-ne, madalzoitad dubovijad pordhaižed-ne, souptad sinä raiskijad da verejeižed-ne».
Ninga voikin’.
Hän klubha läks’, sid’ klubaspei ženihonke tuliba, pordhau ištuiba.
Sid’ homesuu svad’baha tuli narodad ka mäne teda mi.
Pajatiba, pajatiba svad’ebnijad pajoid’.
Ženih astub svad’buu niiččenno.
Niižne vastha ii mäne.
A miid’e polespei hiimokund ka kaik vastha mändas, ninga širinkale siižutasoiš i kaikučele kät anttas.
A niižne pertiš om, ku ženih ii mel’he, ii offotuu mäne, iknas ženihole kukiškoid kändab.
Ende andliba vägel.
A nügüde ii.
Nügüde čomin’ svad’boitas, čomin’.
Niidižehtad jele, voikuid jele, ii voikkoi.
Pajod da vändod oma, uran kirktas da amptas.
Rodn’an kaiken keratas, čut’ väheižen hiimos, ka kaik keratas.
Lahjad enččikš anttas, käzipaikad da kaik lahjad.
Sizarem läksi mehele ka voiki.
Sizaren andoi tata väges.
Igän muštan, svatud tuliba öl.
Kulin’, tatam ecib lampan: «Lamp kus om?»
Min’a sanun: «Tata, miak lampan ecid'?»
Sügüz’pol’ oli jo, ö - pimed.
Tat saab: «Palag - svatud».
Minä san: «Ken hän om?»
«Ondrejan Vas’ka».
A Palag - nikut ii tahtond mända.
Väges andaba, kahesatoštkümne vot jo mehele.
Tat läks’ pert’he, nuustatab: «Palag, oma svatud sinuseiš».
Hän küzub: «Ken hän?»
Minä sa: «Ondrejan Vas’ka».
«Oi prokl’atį tuli!».
Nuustatiba Palag-čižan, hän sab: «En mäne, en mäne».
Tat da mam: «Antta, antta, üksjeine poig da mad čomad, tari antta».
Palag-se otkaži.
Babam vuu potakoiči: «Mända, mända».
A tatam sanui: «Kacu, mi päl da jougas, ka senke mäne, kuna mel'heiš, a enambad minuspei nimid’a ed sa».
Hän rouk voikud da udes kuctihe svatud.
Tatam andoi väges.
Palag voiki čomašti, a tatam vastha voiki vaihil’.
Nevest jäl’gmeižuu peivuu jo uden paran-se päle pani, suukuižen i voiki:   «Rodimįi roditel’, kal’l’iž kazvatai,   sädatid i sobitid mindei kal’hižihe da sobihe,   spravid' i ladid' verhile viluile armhižile   äjou aigalaz, äjou norelaz.
Nägub, nadoji sinei pästeltas mindei   Vos’kal’hele praznikaižele,   rodimii sina roditel’,   poručid minun vouktaižen da voudaižen   äjou aigalaz da äjou norelaz».
A tatam-se voikab vastha: «Andan sinun verhale vilule randaižele da minä paksušti sinunno tulešken».
A svadibhomesel tatam nuustati händast, ka hän möst voiki:   «Rodimįi roditel’, kal’l’iž kazvatei, sä minun aigoiš homesuu nuustatad, nügüde dumein, miše jäl’gmeine čoma peiveine čomas da čogeižes.
Rodimįi roditel’, minä nägin’ tälüu uniš, ku sinun izon da iknanno oli tihed da koivuine.
Koivuižehe ištui libed da linduine-se.
Rodimįi roditel’, kal’l’iž kazvatei, nece ii libed linduine ištund, a ištui minun vouged da voudeine, ii lehedad lehtuižed sigä, a lehežiba minun kal’hes-se kasaižes čomad da lenteižed».
A vouktan voudan jatasei, ka möst voikaba.
Kel oma tatad da mamad, kaikil' kaglas-se voikab.
Sid’ voikab sizaril’, sid’ jo vouktan voudan jätab podruškale, kudamenke gul’aib, ka sil’l’e.
Sanub: «Pol’nii sinä minun podruškaine, taričen minä sinei suren da taričimižen, otaške sinä minun vouged da voudeine.
Kut sinä gul’aižoitad ičeiž vouktan da voudeižen, muga minun vouged voudeine- guleižoita, alaske sinä tuuki da alaške sinä rehki necida».
– Andab hän minda-ni podruškale?
– Ii anda, podrušk voikab hälle vastha: «Pol’nii podružnikaine, alaške sinä tariče minei vouktad da voudašt, minei jele kal’hid’-ne sobeižid’-ne da čomid’-ne sädoižid’-ne.
Ii min’ turbeižiš ole likuižoitta i krasuižoitta sinun vouktad da voudast’-se».
Erasel jele näd ni sizarid’, ni vellid’, ka voikab miše: «Ii min’ turbeižis ole minei eläda, ni veslid’ viikoihuzid’, ni set’jid’ čižoihuzid’.
En juuda ka ni likuižoitta, ni krasuižoitta i gul’aižoitta sinun vouktad da voudašt’».
– Niidižehtan kut tegiba?
– Niidižehtan pän sugd’as, ičein hiim sugib, sugoudab, kerdan vedoudab da sid’ hän kaikil’ kaglas voikab muga: «Minun kal’hen da kasaižen sugitei i tazoitatei, vötei vos’kalhele praznikale-se, verhiže avaroihe armoižihe».
Kaik heimod voiktas da hän kaikil’ kaglas voikab.
Svadippeivau plet’t’as hibused nu da venčou rušt’as.
Venčoupei tuleb ka hibused jo pästtud.
Nece vouged voudeine jo kadotud.
Sid’ niidižehtan lopun ehtan besedoitas, kargeitas da pajatadas.
Pajatiba pit’kad pajod kaik ven’aks, a častuškoid pajatiba meid’e kartte.
– Pajata častuškaižid’.
Ühten-se muštan:   «Paik-se čoma, paik-se čoma,   Rüuneižed-ne parembad.
Oma rahvhas prihad čomad,   Ladvleižed-ne parembad».

Čuduikaks käveliba eduu.
Niiččed n’ene kül’pt’asoi touvuu, pal’hau jougou.
Eduu vet’ štanoid ii pidatet.
Erasuu ninga kahten polen lähtked mužikad ištusoi.
Üks’ kädes pidab, toine toižes.
Bul’skeidab, a štanoid- iil’end, vaiše räčin da sarafan.
Sigoupei vededas mugoman alastoman, ülähäks libub i pal’hau jougou jokseb storoškaha.
Storoškas siga sobad hiitab.
Siloi tervhed ristitud olibad, muga čudas päzub, kül’bihe ka enambad ii čud lin’n’e.
Sündumas käveliba tesaroil’e kunduumaha, lunt pohtliba.
Tesaraha mändas, išttas kül’mändahasai.
Erasele kulub mida-ni, erasele ii kulu nimid’a.
– Kut lunt pohtliba?
– Pohtta, pohtta lumudem, nuta, nuta koiraižem, suženijan polespei.
Jesli koiraine nutab suženijan polespei, sihe i mehele mäned.
Ninga ottas käduu lunt da pohttas.
Mändas gomn’ale kunduumaha.
Mi kulub gomn’as, jesli labiduu ajab, bohatas eläškanded, a jesli ludou pühkib siinid, kulub, ka se niižne igan gol’l’as eläškandeb.
Vederistmad vaste ristikoitas kaik iknad, verejad, trubad, kaik sijad ristikoitas, miše jumalan juru ii tul’iž.
Viičuu ninga tehtas kuume ristad.
Sen voden jo holeta oled, molnija ii tule.
Ende pagastad da papid oliba, a nügude necida nimida tekoi em, grähkad oma vai ele.
Nügude grähkad ele da i huiktad ele.
Eduu penikaižessai pagastaha vedeliba.
Pagastas pajatadas, pajatadas da propovedid lukt’as tuukuimei äjak sid’.
– Mecamehed oliba ende?
– Sanuliba, miše olibad, a min’a nägend en.
Rahvaz sanutas, miše nene mecamehed näguse ozavale da ozatomale, a min’a olin keskristit, en ozatoi, en ozakaz.
– A ižandeižed pertiš oliba mugaže?
– Oma ižandeižed i nügude, a nähkoi em.
emageižed i oma ižandeižed.
Živataižen tanhale paned, ku ed tariče, ka hubin’, a taričed ka čomašti.
– Konz udhe pert’he mäned, ka möst taričed?
– Mugažno tarita tariž.
Tariž kukoihud toda, kourigeine toda, miše turahtoitta kudame eduu.
Pästad kukoihuden, loulub, loulub, ka veslas eläškad, a ku ii loulu, ka eläškad ed jalos veslas, Kourigeižen turahtoitad, ku kourigeine sel’gale mäb, ka čomin’ eläškad, a ku bokale mäb, ka koje-kut.
– Konz läžuškandeb ristit, noididenno käveliba?
– Käveliba da i ližad eleli.
Minun mamoinno käveliba, hän probui abutada da i kebjendab.
Min’a iče ka en teda.
Lapsen purob, laps’ voikab, voikab, babkaiženno mäned, bapk ugovorib, laps’ hiitab voikandan.
Nabeine spraviše.
– A konz mado kokaidab?
– Mado kokaidab, mugažno paižotab, väheižen noiduidihe, paiške laskese.
– A ku živat kadob?
– Živat kadob, mugažno lüutase.
Mändas noidanno da sigou, lüudab.
Mecha vedas podarkoid’, a miččid’ podarkoid’ necida ka en t’eda,   Juunanpejan praznuičiba mijou ka časuun’as vastoihe panliba cvetaižid’ juunanpejad vast.
Vastoil’ vastoilihezoi.
– Olik miččid' primetoid' Juunanpejan?
– Rugišt peksmaha kävelimei.
Kenen prihan taga mehele ofot mända devočkale, necen ižandan rughen peksab kaiken.
Rugiž vuu kazvab, pöudon peksab.
Erasti astud, plet’t’as ani dorogau madoižed, diki pikuižed madoižed, mugoižed mustad pähuded.
Hahkad madoižed.
Kubaitas, kubaitas.
Ottas paikan vouktan, manitadas nenid madoižid’.
Jesli tuudas madod necile paikale, ka ozav, ozavale ka tuudas.
Ii ozavale ka ii tuugoi.
Ed manita, jesli ele ozad ka.
Sur’nel’l’anpejan homencuu nuustas aigašti.
Lukt’as dengad, miše bohatemb oliž ka, mändas, ümbri horomoiš kellonke proit’t’as, miše živatad kävuteiž kodihe.
Kandatest pekstas, kaneižed mujatas, hil’mätos kaidas, vedas lindun pezįd’, kezau kus lüuted, kidastadas: «Pezan lüuzin’, pezan lüuzin’».
Roudičud kudamale pöudole kazdas, Sur’nel’l’anpejan ottas i uuged verttas, turutadas eduu peinuuzmad, nu ka sil’l’e pöudole roudič ii kazvaškande.
Aidan kohetas, irdou aid vouged, a südäimes pimed.
Kočkutadas Sur’nel’l’anpejan, sil’ voduu sille ižandale pakostid lehmad ii tehkoi.
Sur’nel’l’anpejan ottud härkmed i kavazludad vahvembad.
Ehtkoučuu pagastau služb, stojan’jad, tohusidenke siištas.
Sünduižen razboinikad gonitas, händast rikta tahtoiba, necen Sünduižen.
Nece Sünduine jokseb, pageneb kanoiden rešotkaha, kanaine- lähtob sit’pei, kanaine händast ii spasind.
Sid’ hän joksi sigoiden pahnaha, siga «röh, röh», razboinikad sanuba: «Lähkam nenišpei, neniš ak lapsen tegeb», Sünduine spasihes.
Sid’ kus- tabaziba Sünduižen, rikoiba, ristale päliba, maha kaivoiba, krepiba, kivil’ händast bangutiba.
Pätničan krept’as, a sobatan kutn’a mahapandas, mugoitte loud tehtas.
Muštan, minä olin’ mahapanmas sobatan, homesuu služb.
Äjanpejan Sünduine jo libuse dvenadcat’ časov voskresib, i pajataškatas «Hristos voskres».
– A rahvaz kut praznuičeb?
– Emagad päčin’ öl lämbitaba, homesuu kaik pagastaha mändas, tohusideke i kaiken «Hristos voskres» pajatadas.
Kaiken peivan zvond’as kelloihe.
Norižed gul’aitas, tehtas pirgoid’, kävutas koumoile.
Toižuu peivou möst pagastas služb slušt’as i ristoideke kävutas derüunadme.
Munid’ krast’as papile i papadjale i d’akale, i stolale kaiken munad.
Jäl’ges Äjadpejad om Mikulanpei.
Mikulanpejan möst pap käveleb ristanke.
Vederistmoiden pap käveleb mugažo, svetib kaik pertid, veduu ninga brizguičeb.
Jäl’ges Äjadpejad svetlįi nedal’- proidub.
Sid’ Muštimpei om, roditel’skii, kävutas koumeižile, pašttas pirgoid’ da munįd kiittas.
Mušttas roditelid, koumeižil’ södas.

– Midä sinä igän radoid tägä?
– Liibäl sötlimoiš da podr’adal vot miide rad.
Touved podr’adad vedimei ižandoile.
– Kuna veditei?
– Ajatihe, splavale.
Podr’adaha mänimei touvel kaikuižeks nedalikš, elimei stanoižiš.
Nel’ parded panemei, nel’ vencad da päle lagele mad.
Verejeine oli naku miide iknad äjad vuu penemb.
Nedalin elimei muga, kevaduu burlakoičimei sen mecan.
– A kezou mida tegitei?
– Kezou kündimei, ägestimei, semenzimei väheižen.
Barbikoid', kaskesid' čapoimei, pol’timei.
Pokrovahasai saimei liibän ičelamoi.
A jäl’ghe Pokrovad vedimei Šuštaspei liibeižen, saimei d’engad ižandoil’pei podr’adas, Šuštha ajoimei, regen liibäd tomei da sen i sömei.
Mironkovan loukaspei toimei.
– Kalatamha kävelid?
– Kalatamha kävelin’ igan kaiken, notoimei, ongitimei, kalal sötlimei.
– Mitte kala tägä om?
– Särg, hougeižed, ahven, erasou järvou lahnad oma.
Surt kalad jelend tähäsai.
Nügüde zavodi libuda ningomad maimaižed.
– Miččes sijas mitte kala putub?
– Säunaine ka putub säkijou sijou.
– Miččil' püdusil’ sinä kalatad?
– Minä nügüde konz kiiton san, ka verkoil’.
– Miččel säl paremba putub?
– Kezou konz leht kazvab, ka putub paremba, konz vilumb om, ka ei muga.
Lämäižes kaikužel püdusel paremba kala lähtob.
– A tohespäi mahtad mida-ni kuvata?
– En mahta.
Mamam tegi kaik sijad, a minä ka mäčušt en mahta kuvata.
Bapka ka hän kašlin’ kuvaz’, stupn’ad tegi.
– Kut ende toughun keraziba?
– Konz pertin’ stroiba libo päčin’ paniba ka tegiba toughun.
Čapad mecan, abutadas mecan vedada, mecan todas pejas kaiken.
Čapoid vaiše iče da toughun teged.
Mäned kucud: «Susedad, abutagat vedada parded».
Toižuu pejou linneb mec kaik kodihe todud.
Potom souvatoitad iče, souda ii abutand niken, pouktad libo iče souvad.
Päč tegese tehta, mäned, kucud päčid lömha.
Sanud: «Minai tämbei päč löda».
Tuudas da päčin’ tehtas.
Päčin’ saves lüiba, vįvod ka möst tari poukta, konz iče panda ed mahta.
– Kut lödas päčin?
– Kurikan tegemei mugoman oksanke da bungutamei, bungutamei.
Südäimehe sin’n’a loudaižed panemei.
– Eduu, tedan, mustad päčid oliba?
– Mustad, nogekahad, vįvodad ii olend pandud.
Igan elimei mustan päčinke.
– Muštad konz oli jäl’gmäine must päč?
– Min’a rodimoi seičmekümne vot tagaz ka vot, tedan, kaks’kümne oli, minun aigan.
Minä nain da eskai jo vouktaha mänin' vot višküme tagaz.
– A kül’betid ol’dhe siloi?
– Ol’d’he.
Nedalim kačmanid stanoiš, tuled, ka mitte-ni kül’bet’ tariž zavot’t’a.
Sigapei tuled, ka hambhad sus ei nägu, mugoi noges, kus-se pestas tariž.
– Kut kül’betin’ stroiba?
– Ka mugažo kutn’a pertin’ stroiba.
Kül’betihe mecad ii anttud.
Hebokläčoil’ ka vedouzid-, kus-ni lähekas čapoid.
Tulid' da souvoid'.
Pert’he ka tariž mecad äi.
Toughun teged, a kül’betin’ teged iče, mugaže ani pertin’ kartte stroid.
– Kut veden lämbitida kül’betiš?
– Veden lämbitiba eduu bučiš.
Pandas bučid' da kraneižen mugoman otvet’t’as.
Lämöin küudugas päliči kranha pandas, kran-se houdub da lämptab bučiš vezi.
Nügüd’e katl’oiš lämbitadas.
Läbi kiviš pandas roudaižen truban, se houdub, vezi-se lämptab, kehuškandeb daže.
– Miččid kivid paniba?
– Ii mouckivi ka paremb, mouc ka houkteb, a ii mouc, ka hän houdub, a houkte ii, ka pan’he mugomad kived.
Palat’ tehtud loudoiš, žarun pandas i vastoiše.
I nügüd’e mugomad oma.

Ende tegiba vasan, ka rugihen ligotadas da id’atadas da päčhe pandas.
Päčiš houdutadas mišto imetoida.
Tegižihe imen, nu da sit’ kuivatas da jouhtas da pašttas liibeižiks, nu i vasan pandas.
Vaslačud oliba, minei vuu om kus-se vaslačuine.
Uuged ezmäks paned mišto ii jokseiž liib, riigun kohtha, riig mi jokseb vas-se.
Potom liiban paned sin’n’a da kipetkoižuu valad viluu, da vuu sepid paned dei vas tegese čoma.
Pigei muikteb, da vet potom töutad.
Otad, vasan valad, lukhiineižid da ret’kašt da babušt.
– A riiguižen-se saubata tariž?
– Ka ved’ tehtud nagleine, nagleižuu souptad.
Kranad oliba kuti samovaroiš.
Aveidad kranan dei jokseb.
Irdal vilus tari pidäda kuni muiktab, hodib – ka lämmäs, a potom irdal.
Pertiš ka tegese muiged äjou.
Eduu pudron keitiba jouhospäi.
Ka kip’atkoižen kehutad da kip’atkoho jouhon segoitad, solad paned – dei pudr.
Kagreižes jauhos necida korboid keitiba.
Mugažo kipätkoho zavarid i korboin'.
Eduu näged mil’ beregoičiba adivoid'.
Paštoiba kalitkoid', koloboid', ozražnikoid', hernehnikoid', surinpiroškoid'.
Ozran semenzimai ka surm’an kodiš jouhoimei, ken mellnical, ken kodiš kivuduu.

– Mahtad-ik sinä puzud tehta?
– Ka, tohespei tehlin’ puzuižed da kašlid da vuu stupn’ad.
– Kut otad tohen?
– Mäned da koivuspei viičel röskeidad, punotad ümbri koivus i sarg lähteb.
Kaika vet’ ii lähte, kezou lähteškandeb.
Kämin käčule da tukhu sidon vicoil’ i kod’he ton.
Kodiš sargoit’ tegen da kuvadan kašlin’.
– Äjak toht tarbiž kašlihe?
– Surhe ka äi, a pen’he ka vähemb.
Pen’he paned polhe kahesa sargad da toižhe kahesa, a surhe pad i nel’toštküme.
Ezmäi teged ühten polen, sid’ kerdoidad, kahthe kerdha tehtas, ezmäi kuvadad, sid’ kerdoid'.
Tohen čoman polen paned kuvates südäimehepei, a pälpei-se vouged.
Möst kerdoid ka vouktou krepišket’he, kaks’ sargad päleti tuleb.
Stupn’aha kahesa sargašt’ pad, kandan kätes vuu kaks’ sargad ližadad.
– A virzud kut kuvatas?
– Virzuid' en kuvadelend, tatam ka kuvadeli virzuid’, a min’a en mahta.
Eduu pidiba virzuid’, a nügüde ii pidagoi.alert('test');

Eliba uk da ak.
Oli mugoine ak, nimidä ii ugodi tehta.
Ak hänuu vorčib.
Ii teda kut izbavd’as akaspäi necišpäi.
Mäni mecha, mecas löuzi süvän diki karan.
Nnu i tuli i akale pagižeb: «Ak tämbei olin' mecas i nägin' karas dengoid’ diki äjan».
«Mijak ed tond, mijak ed tond?»
«Minä en zavidni olend, en tond, a sinä, homen ozutan karan da ota».
Toižou päivou akan vüi mecha, karannoks, necen karan ozut’.
Akan lasket’ sinnä.
Kar süvä ku iisa libuda tagaz.
Akan jät’ karha.
Päzui akas.
Sutkad oli dei žal’ tegihez akan.
Mäni toižou peivou noranke.
Norha pani skamn’aižen.
Ak leta tagaz, muite ii sa libuda.
Noran pästi sinnä skamn’aiženke.
Vedab tagaz ka ii voi vedada nikut.
Lopuil’ kingitihe ka vedi čortan sarvideke.
Čortan vedi ka mužik pöl’gastui, tuukib tagaz.
Hän sanub: «Minä hot’ min’ andan dengoid’, vaiše ala tuukeida».
Mugoine ak putui sinna entä ken.
Hot’ kuna ličoimoi ka kaikjal lüudab, kaikjal vorčib, minii ii sa eläda.

Oli minei mam, hänou siičmed kesked lapsid’.
Minä olin' jo jäl'gmäine.
Mam roskazįvai minei necen rodan.
Vackulu sur’, ajan pasekaha, vacan jo kibištab.
Minei kodihe oliž lähtta da rata tariž.
Sid’ enamb tirpta emboi, mužik regele pani ka regele lapsen tegin'.
Kodihe pasekaspäi tuliba lapsenke.
Mam ühten öhuden magaz’ laps’ rindou, homencou jo libui da lehman lüpsi i živatad kacui.
Nügude nel’l’ kud anttas guleida.
A siloi lapsen teged, hatran libo jupkan otad kädehe miččen-ni, da ičeiž räčnaha libo mužikan paidaha käroudad lapsuden da päčile lendad.
Vet ladid mittušt-ni lämäd da lapsuden pezetad, i möst nenihe rizuihe kärid da kättehe paned.
Kättes bajutad sigä redusobil’ keskes.
Muga i kazvoiba.
– Konz valatiba lapsen?
– Proidib ninga pejad kuz’ erašti, edahan jesli pap’, valatadas lapsen.
Kupelin todas, konz kupelid' elend ka kerandeshe vet lat’t’as, lapsuden sin’n’a čokeitas, eraz-se vängahtab sigä.
Letas, möst ripakoihe pandas da kättehe uber’das.

Vederistman Järves käeliba.
Käveltas kulikaks, kudamb mäneb kulikaks, se kül’bese.
Prolub tehtud.
Eraz ii rohtind kül’ptäs, min’a ka kül’bin’.
– Käzipaikad kandišiba časovnikaha?
– Kandišiba, kandišiba.
– Kelle nene käsipaikad andoiba?
I munad, villad kelle?
– Eduu oliba niššatad, ka heile anttas.
Dengad ka tohusid osttas.
– Ku tuleb äi rahvast toižiš külišpei, ka kus guleitas?
– Irdal guleitas.
Norišt kaik käzi kädes guleitas.
Bapkad siištas laptas.
– Miččes tahos oli praznik?
– Mijou praznuičiba Sviženjad Järventaga kuume peivad.
Der’oun oli sur’, i nit’ ningoi sur’.
Tuudas Nažamjärvespei da lancejad da kadrelid kargaižiba, pajoid pajateliba, pajoižidenke käveltas uličadme, kujodme-se kaiken guleiba.
Sid’ i Stroicanpejan i Il’l’anpejan.
Ez’mei časounikas käveltas peivou ii guleitud.
Eduu vet’ vinad äjou ii jodud, vinata veslad olimei.
Niiččil’ ka elend i manerad vinad joda.
Prihad-se vähän jüiba.
Nügüd' kaik jodas, prihad i akad i kaik.
Raštvoiden pap keradel’ sömäd.
Äjanpejan ristoideke käveliba ka tod babud, tod herneht, tod ozrad, rugišt.
Kaikihe padaižihe stolal pad ristad, tuldas i pajatadas malitvoid'.
Nedalin kogonaižen käveliba.
Mäned vastha, munįd’ andad.
Tuleb ristoidenke viž – kuz’ mest, munad torelkal otad da kaikile andad: «Hristos voskres.
Hristos voskres».
– Ken voi olda ristan kandjan?
– Mužikad, vaiše mužikad.
Sigä i pap i d’akon i diak i toižid’ mužikoid’.
Raštvoiden kundelmaha kävutihe.
Erased käveliba.
Min’a en kävelend.
Edou äjan primetoičiba, nügüde muga ei primetoikoiš.
– Mid’a primetoičiba?
– Kaik sijad.
Pandas rehtl’ale vet, ottas uuguden.
Necen uuguden vedoiteldas.
Nece uugut ...
mitte sinii ženih putub ka nimi ...
Min’a kundelmas olin’ kerdan, svadibkellod kulin’.
– Konz panetei magattaha ka pölusen alle paned mid’a-ni?
– Pölusen alle kagran semnid’ paned da zerklon paned.
«Ken ženih linneb, ozutade, uniš tule ühteze zerkloho kacmahas».
– Konz muga tehliba?
– Ka necen Sündumas.
– Kut Maitpühäpanoman praznuičiba?
– Maitpühäpanoman mugaže praznuičiba, adivoičihezoi da i katteihezoi heboil’.
Heboil’ šurguiba kujoidme-se.
Aid ümbri pagastas kivine mugoi, nu ka neche sidotihe hebod kaika, korjad čomad oliba.
– Mid’a päle panid praznikan?
– Mid’ä päle?
Edou kuume sobad peivas smeniba.
Ez’mei ningomiš prostoimbiš, potom šuukuižed parad paned, koftad i jupkad levedad.
Kuti kego muga sobitoi.
Ehtkoižuu paned kuumanded sobad.
– Ig ozutada kaikile ženihoile, mitte čoma om niižne?
– Muga, muga sädimoiš.
Oli edou sobid’.
– Oli- mitte-ni aig, konz niiččed hiimokundaha ajeliba adivoihe?
– Hiimod tedliba edou, ajeliba hiimokundaha, muštan adivod tuldas, meil’ sur’ pert’ oli, ka lavou postel’nikad.
Kravatid' edou elend, kaik üliči lavad postel’nikad.
Edou elimei, söda-se oli da sobad oliba, a kravatid' da mebelid' elend.
– Ik praznikan kävelid besedale?
– Tauvou besedad, tämbei minun eht, mijou besed.
Toižou ehtou toižen niiččen eht.
Praznikoiden, Raštvoiden ehtou, sigä vuu miččed praznikad oliba, ka prihad poukatas besedaks kuna-ni.
Praznikehtan – prihad.
Muštan mänimei pirgoideke, skancid ajimei, pirgoid’ kiitimei.
Prihad, niiččed, kaik ištusoi edou kezerziba besedou, a sobatan da praznikehtan ii kezertud, nikus ratud ii.
– A muupäivil’?
– Muitte radliba pimedahasai.
Mäd besedale kožlid' kädes.
Kaik laučale ištumoiš, kargaidamei, möst kožlile ištumoiš.
Minä muštan sid’ oli Sokolovoil’ sur’ kanz, mijou-se kahesa mest.
Minei sid’ oli Sokolovoiš podrušk, ühtes besedale kävelimei.
Nu da kudai sigä užinoitas kümne mest, min'a jo tainan kezerdan.
Edou vuu ombliba käzipaikoid' rusttou bumaglangou.
Minun käzipaikad oma tägä muzejas.
Minä andoin’ vonukoile, üks’ vonuk radab muzejas, ka andoiba käzipaikad muzejaha.
Rusttou bumaglangou kaik ombeltud.
Minei viden vonukoid’ ka andoin’ vonukoile käzipaikad.
– A oli-k muga, miše oliba sured besedad i pened besedad?
– Mijou ka oli.
– Kus oliba sured i kus oliba pened besedad?
- Der’ounoidme, kudambas enamban norištod ka i tobjemb.
Järventaga äi oli rahvast.
A muitte kaikuččes der’ounas besedad.
Touvel Sündumas vaiše kulikoiden aig tegese i mäned Sephasei.
Virstad kaks’ da i kuume, ed kül’mä i nimid’a.
Sigä kargeidad, kargeidad.
Mänemei pajatamei.
– Nece praznikan?
– Ani nedalil’, jäl’ghe radod mänemei da pajatamei sigä.
Mäggärvhe kävelimei.
– Kus sigä Mäggärves čibuiba?
– Čibud tehtud norišpei.
– Miččou tahou se oli?
– Miide ka oli Sel’gvehel čibu.
– Konz keza tuleškab ka kut kezad vastatas?
– Jür’ginpejan emägad živatad pästeltas, pertin’ ümbärdeliba.

Valičimei mecas tahoižen, miše kuzišt koivuidenke oliž.
Zavodimei čapta kirvhil’, sanktembad pilal, hoikembad kasril’ kasardamei.
Sid’ kasken karzimei, panemei lämboin’ i poutamei.
Palo must tegese ningoi, pud keradamei kodihe, sanktad päčhe hougoks, a hoikembad kogoile panemei i poutamei.
Sargeižed ajelemei.
Potom necen künttas adroil’, mecadrad tehtud, vadnhad ningomad.
Sid’ ägehil' ägestadas, ägehed kuššed mugomad.
Kudamb kandoine lähteb, ka keradamei kandoižed.
Sid' aidoimei, siibhäd čapamei, koritamei, aidan paamei.
Sid’ semendamei ozran.
Kazvab ka necen rahnomei.
Haz’jan sidotas, haz’jas ahavoičese, möst pandas kegoho.
Touvel kodihe ottas, rihes ahtamei, sid’ tapamei čapil’.
Uugen sidomei tukuile.
– Kut ahttas?
– Snapud pištut kaik pandas, miše kuiveiž.
Rihen lämbitadas.
– Kut levitadas lavale?
– Levitad ninga räduižen, terad ühthepäi, toižen räduižen möst terad ühthepei.
Necen vodatesen tapad, sirpil’ snapud čapad, sideged-ne, snapud-ne sideltud.
Potom uugestad i möst tapad.
Sid’ hangoižel kaiken träsid’, sid’ tukuile sidod uugen.
Jüväd vuu ogahideke tapad, tapad, hobid’, ludičed čomašti ludal, hädad lomun-se.
Kogoho ajad, sid’ viškeičed labidoižel.
Runged jädas laptahapei, a jüväd mändas edamba.
Potom jüväd havadoho otad da kodihe.
Runged söttas živatoile.
Potom necen liibän ved mellicale, jouhotad.
Pahmhan survod.
Tänusel oli mellic, Tänusjogel.
Tänus lankteb Ojatihe.
Kudamen jouhotad sur’mäks.
– Olik kodiš jouhondkived?
– Kodiš oli pučuižed kivuded.
Surin’pirgoikš jouhoiba kodiš.

Nügüd’ laged oma krast’ut, a eduu ii krast’ut oldud, ka tod peskud da virzun sidod koivuspei, tohespei.
Virzule peskud paned da jorotad, jorotad pesta lagen da jäl’ghe vuu kuivičuu.
Kuivič möst kuzišpei katkoitud, kuivičuu hosid, potom huhtoid, eskai jo kuival otad.
Siin’ad oli mugažo tariž virzul host’a muglanke.
Čugunikoiš kiitamei muglad da valutamei, potom vihkol pezemei.
– Vihkod mišpei tehtud?
– Vihkod ruzuišpei, poutnasiižed.
Eduu vet kävelimei enamban poutnasiižiš.
Potom huhtoid' necel vihkol da kuival otad.
Siin’ad kaik pezed, potom lavan.
– A torokanoid oleskeli?
– Ka oleskeli.
Kül’mätimei heid’.
Lähted pertišpei, uksen aveidad da truban aveidad.
Lähted da nedalin’ kus-ni eläd, i kirbotas kaik torokanad.
Otad da pühkid heid’ irdha.
Möst lämbitad pertin’.
Eduu vuu torokanoid' prusakoikš sanutihe.
A nügüde iile prusakoid’.

Sobad oliba poutnasiižed.
Tod pert’he bukan, lač ningoi, puine.
Neche lačhu sobad paned, lad’led čomasti.
Potom tuhkad seglod seglal, porosobaks paned sin’n’a pühkmen miččen-ni poutnasiižen, paned tuhkad da tuhkale päle valad vet.
Kipätkod kehutad da valad.
Päčhe kivid’ paned sigä ruskotas, neche vedhe viškaidad da vezi kehuškandeb.
Ani nihe sobihe mugl mäneb, sobad lähttas puhthad.
Potom porosoban lendad, kived hiit’ad pälpei, porosobas tuhkan ved irdale.
Bukaspei sobad otad da ved jogele, mägen alle.
Humbrhes survomei sobad, huhtomei korondol.
Kaks’ korondod tehtud, ningomad kuššed kalud.
– Nece kezal?
– Kezal vai touvel.
Touvel regudele paned da regudel ajad.
Touvel jähumbrhed tehtud, a kezal puižed.
Mäd kodišpei humbrhenke, hebole paned da ved sobad da i humbrhed.
– Touvel-se jogen külmi, ka kus huhtoidas?
– Nece jogi jokseb miil’ kaiken touven, igan kaiken jokseb.
Purtked sigä ka ii kül’mänd.
Nügüd’ nored akad ii kävukoi lähtkele, sobad enambad bumažnijad.
Lähtkele vannan ottas, vet valetas da huhtoitas.
Sobad pezed, kuivatad da katailkoil’ kataid.
A nügüde ut’ugad oma.

Püuvhas radod oli äi.
Mäned, mecas palon čapad, verdad händast.
Norikeine mec čaptas, ningoman norišteižen lüudad kaskuden.
Nece čaptud mec ahavoičese, verdad necen.
Pud nene kuivatas da hebol vedetas.
Verandon ningoman teged da kangil’ tuukid necen lämboin-se, miše mustenziš necen tahon-se.
Potom künttas adroil’, ägestadas čomašti.
Potom püuhan semetas, haravol haravoičed čomašti.
Potom lähtob jo, mäned da kaiken küt’kid'.
Potom kazvab, necen rehtad, püuhan otad, sid’ ribid’, jesli sinii koukloid’ tarbi.
Potom ligoho ligotadas, ligod järvel.
Sigä oliba mecas Säg’järv, pit’k mugoi om.
Ligotadas nedalid' kaks’.
Potom ligospei vedetas, nit’ule kaiken levitad, mišto vougištuiž.
Nit’ul vougištuse, sid’ kacleižen otad, kacud, jogo hän om ehtn’u, jogo pästar’ eragandeb.
Potom lendad, aidoiš ümbri ahavoičetad händast, riheze ahtad.
Tapmed mugomad oma, tapmel tapad händast, kelikoičed kelikol, vidimel vidod, mišto pästar’-se lähtiž.
Sid’ harjal harjad händast.
Sid’ jo kezerdad kožlil’, värtnal värtitad, värtn’ale keradad händast, bipšihangole bipšid.
Viht’akod pezed, kerid tukuile.
Londsijad oliba, londsijile kaiken viht’atad.
Sid’ kanghaze stavinad tod pert’he, kolod lat’t’ud, kolodale kärid.
Sid’ nided ladid da birdan.
Potom poutin jo tegese.
Voumiž poutin lumihanges belitadas.
– Miččen poutnan kudod?
– Pel’hine ka kuiduspei kezerdase, a sanktemb balafonoikš ka nece ladvesespei.
Sišpei tehliba štanad, balafonad, pinžakod, a kuiduspei paidad.
– A kudotas kut?
– Stavinad nene siižutad, potom suksed lat’t’ud, sukloine om, langan kämile kämitad.
Čoma diki kudoda om.
Siin’an pejas kudomei.
Edou aršinad oliba, nu ka siičme aršinad siin’ da kahesa.
Siin’ad kaks’toštküme paned pel’hišt’, necida hoikembašt-se, a tošt konz viž da konz kuz’ siin’ad, sanktembad ladvesespei.
Pos’tel’nikoid’ da od’aloid’ kudolimei.
Nügüde näged polovikoid’ kudomei, a eduu od’aloid’.
Langan mujutad i kudod.
Eduu konz mehele mända ka äjan lahjoid’ tehliba.
Ombled uzorad emäha, ostad rušttad bumagad da ombled uzorad.
Eduu ved’ lahjad lendiba.
Sur’ rod, ka äi lahjoid’ lähteb, ii sur’, ka vähemb lähteb.

Konz lehm kandab, ez’mäižen kerdan vaiše lüpsad i sehloičed puhthaze blödha, surhe.
Paned päčhe.
I tegese kuti nižuine pärp.
Ez’mäižen maidon kaikuižen kerdan paštamei.
Kuz’ päivad lüpstas, potom pezetadas.
Minai sizar’ kaika pezeteli, otab vastaižen, kol’caižen, ristan sidob, roudad.
Vedhe paneb, i lehmän necen kuti argaitas.
Sel’gitab, pezeb, vastaižou pädme kuume kerdad provedib, udarad pezeb čomašti i lüpsab puhthaze.
Sil’ peivou kiit’t’as toukunkašad, bibalehen suren liibäd vileb, voidab necil’ kašou i andab lehmäle.
Muga necen lehmän argaitas.
Kašan magedan kiit’t’as maidos i lehmäle supalan anttas.
Potom voib söda maidon, lehm jo argaited.
Luzikou ocha lapsid’ anttas, mišto sögat kašad.
- A vazaižen kuna pandas?
- Vazaižen touvuu ka todas pert’he konz tanhuu vilu, a kezou ii.
Ühtou voduu oli kaks’ vazad kannu ka pidimei pertiš.

- Kut nel’kimčed pravat’t’as?
- Išttas ehtan, voiktas, ön kaiken išttas.
Akaižid’ tuleb kaikjoupei t’ous’ pert’.
Užinou söttas, čajuu jottas.
Homencen kaiken emägoitas.
Longen tehtas, koumoile mändas.
Koumoil’pei tuudas da söttas, longen tehtas.
Kaimatas voikunke.
Blödįd' lat’t’as da blödišpei södas, väheižen ninga ottas i södas.
- Mid’a södas-se?
- Kalad da pr’anikoid’ da kislid’.
Mid’a putub blödįhe pandas.
Näpiižou ottas väheižen.
Sid’ tuudas da longen södas.
Mäneb verhid’, kaikid’ söttas.
- A ken voikab-se?
- Hiimod.
Näged, t’ütred, neveskad, vonukad da vuu verhad ken-ni.
Min’a ka en voi voikta, hengen souptab.
A eraz mahtab voikta čomin’.
- Konz koleb ristit, kut maha pandas?
- Maha pandas ka išttas kaks’ öd.
- Kuna kol’l’an pandas?
- Kol’l’an jumou-čogaha.
Lat’t’as stolale libo loučha jumou-čogaha.
Groban tehtas da grobha jo homesuu pandas.
Masijan kaidas da kaimatas voikunke i koumil’ voiktas.
Konz ristit koleb, ka pezetadas händast.
Koumile kaimatas, ka üks’ akaine jäb kodihe pühkmaha kaiken.
Pezeb pertin’.
Koumil’pei longile tuudas ka jo vouktaha.
Kaik jo pestud.
- Kut hän, kolii, venub grobas, kunapei jougoil’?
- Venub pä jumou-čogahapei, jougad uks’he, jumaleine päle pandud, proittes jumaleiženke tervehteldas.
– Mid’a grobha pandas?
– Riptäs kuivid lehtusid, vastas riptäs.
Kisejan pandas päle.
Pölusuden tehtas, pölusuden pandas grobha, kol’jale päle pandas mugaže kisejan.
– A sobad-ne miččed-ne pandas päle?
– Čomad sobad pandas.
Sarafonan libo plat’t’ad, sapkad čomad jougha.
Sädatadas čomin’ ninga.
Eduu hondomba, a nügüd’ čomin’.
Kaik sijad, časud kädehe i kaik.
Vencaižen päha osttas, grobha pandas.
Karan-se kaidas, nu ka mäne teda, min’ dengoid’ tackeltas, kudamb vaššid’, kudamb hobedaižid’ dengoid’ tacib.
– A sömäd pandas?
– Ii pangoi.
– Konz voiktas?
– Voiktas ehtal, išttas kaiken ön, no öl ii voikkoi.
– Koumile vödas groban käzil vai mašinuu?
– Mašinuu, a eduu hebol vödihe.
Pagastaha viiba, tohused grobas ümbri palaba.
– Pap pajatab?
– Nügüd’ mijou ele papid’.
A sigä Važeniš ka pajatab.
Pagastas rahvast töuz’, vanhad i nored.
– Kut pagastaha vödas?
– Pagastaha ka – pä eduupei, a pagastaspei jougad eduupei.
– Koumale mid’a pandas?
– Koumale pandas turbhuzid’ i tehtas risteižen.
Erasil’ aidoitez sur’, kuumele grobad pandud, lat’t’ud čomikš, mätheižed kuti.
– Ken kouman kaivab?
– Hiimokund kaidas.
Hiimoid om töuz’, kolen ka om kaks’ vävud, om vel’l’.
Ned kaidas.
Eduu grobad pohjha dengoid’ pandas.
Eraz tacib vuu groban päle.
Tactas kuverdan-ni dengoid’ kutn’a man osttas.
Muštmišt koumale vödas, vinad da kaiked.
Vinad jodas ii äjan, södas pirgoid’ da pränikoid’.
– Koumale jättas mida-ni?
– Ii, koumale ii jätkoi i kod’he ii togoi, sigä lapsile jagetas.
– Ristan konz pandas?
– Ristan nel’kümčikš vödas.

Tobjembad praznikad oma Svižen’ da Äipei.
Äipei oli kuume pejad, ristoidenke kaiken külän käveltas, ristad kädes da ristišoiš.
Pertiš nügüd’ madal lagi om.
Eduu vuugi madalamb oli.
Ristad-ne kosktas lagehe.
Ez’meižeks kadel’nicanke astuba, sid’ ristad, jäl’gmeižeks jo pap’.
Vastatas liibeiženke, pirgoideke.
Pirgad liibeižuu päl, stolale lat’t’ud.
Tohusuded viritet padaižihe.
Muga paletas.
Nügüd’ ni papid, nimid’a iile.
– Kut Sviženjad praznuičiba?
– Sviženjad praznuičiba ez’meižeks pagastou mijou.
Sid’ Järventaga nakka, praznuičiba sügüzuu, konz rahnmine jo lopiše.
Min’ä täu voduu Äipejan kaiken külän proidin’, kaikuččes pertiš olin’.
– Äipejan munįd’ andaba?
– N’ügüd’ ii ankoi, a eduu munįd’ andoiba papile.
Pap-se mijou nel’ vot eli, ka munįd’ tob mäne teda min’, i pirgoid en teda min’.
– Nored guleitas Äipejan?
– Guleitas, kargaitas i pajatadas, prihad vinad jodas.
Siloi vähän humaloičiba, elend dengoid’.
Siloi dengoid’ – vaiše söteltas.
Mugoi oli aig.
Eduu mända kuna-ni, ka havadhine jupk päl, a nügüd’ mändas radole kutnä praznikale da polen aigad išttas.
Kolhozas olim ka siloi ed ištund.
Ku aigoin putui väheižen aigemba radospei tuuda, ka kus- kaskeses ištud, ed rohti derüunaha tuuda.
Mugoi oli aig.
Min’ä ka en vareidand, hot’ aigemba läksin’.
Min’ä karavulas radoin’, mindai ii voitud pidada.
Kaks’kümne viž vot karavulin’.
Mužik-se kol’, ka nižaline laps’ oli jänu minei, voz’jeine.
Tari oli karavulha mända, voz’jeine lapsut jäi pert’he.
Ez’meičuu touvuu andoiba minei abunikan.
Konz min’ä rados, abunik minai lapsenke.
Sid’ möstona hän mäneb.
Kaiked nägin’, da ed mid’a tege, tari söteltas, liib sada.
Ladvas kol’ sömata mäne teda mid’a rahvast.
Näl’gha kol’ äjan, erasti nellin’ paniba maha hubil’ vozil’.
Muga kol’ golodaha.
Nügüde düvja om eläda, ka vanh olen.
Eduu podr’adaha mänin’ kahesanduu voduu radole, näged mecha.
Muštan, kaika pilimei, sid’ kohtha Ondjärves tulimei.
Tullei muga, ajada ii voind, randas i magazim.
Ümbri järves kod’he tuuda ka pimed.
Lämöihuden tegimei, hiinäd kandišimei sabraspei da ön magazimei.
Ö-se sügüzuu pit’k om.
Muga putui.
A nügüde mašinoil’ vödas i todas.
Nügüd’ vanh olen ka porotab kaik sijad.
– Äjak sinai lapsid oli?
– Nel’l’an.
Lapsed oliba valatet kaik.
– Kut valatadas lapsid?
– Tuleb pap’, erasišti sutkoiš päliči, erasišti enamb.
Ristimamad pandud da ristižad pandud.
Ümbri kupeliš käveltas ristimam da ristiž lapsenke.
Ristimamaks da ristižaks hiimod ottas, velled da sizared.
– Beregoičiba jäl’ges hiid?
– Nügde beregoitas, a siloi beregust oli vähahk.
Liibäd söda elend, ka mitte beregoičend.
Aigad oliba hubad siloi.

Koleb ristit, pezetadas, groban tehtas.
Ez’mäi pandas jumoučogha, veretadas loučha.
Sutkad pidetas, sid’ narod tuleb, išttas ehtan.
Toižou päivou maha vedas, pagastaha vedas, masijan kaidas, sihe karha pandas.
Pap’ konz om ka pajatab, konz ele ka jälgil’päi pajatab.
Min’ä ani sigä pagastou elin'.
Tatam ol’ storožan, a min’ä hänen tütar, neičukaine.
Erašti sutkad siičemed kalidoras ištub nece pokoinik.
Keradasoi viž dei kuz’ pokoinikad, papid' ele.
Sid’ lopuil’ pap’ tuleb dei hänen kreptäs maha, pap’ pajatab.
Ved’ siloi veruimei ka, em tuukuind nimidä.
Pandas, voiktas sid’ roditel’ad, tütred dei poigad, mušttas.
Kodiš voiketas ehtou dei homencou sattes.
Vödas koumale.
Koumou päl voiktas, ani iče min’ä voikin’, mamam koli, tatam koli.
Minä jäin’ koumestoštkümnes vodes.
Muštan voikud, johtub mel’he, ka emboi sanuda.
Voiktas (tatas): «Kalliž kazvatajaižem, sötai tatoihudem, jätid mindai jo aigalaz i norelaz malorannijaks sirotinaks beznad’ožnijaks, i tuukitamaks i rehtitabaks.
Kutak mini linneb eläda, üks’-ühtelein’, üks’-üks’nälein’.
Kaks’pol’žid avaroid’ armoižid’-ni ele ka.
Puugeškatas mindei sulad susedaižed».
Ninga voikaba, Voikiba kut miile linneb eläda, naku jänuded olimei kaks’ velled.
Üks’ vel’l’ oli vižvozne jänu, a minä kuumetoštkümne vot olin’ jänu.
Mamoi koli, nu ka värižimei da samei: «Kut miile zavot’t’a eläda?
Pakičemha mända?
Vanhemban vellen otiba pomošnikaks pisar’an.
Prihäine minunke jänu, mänemei mecha.
Kuni külläks em väriškoi, rata-ki em voigoi».
Aid koheta tariž, kaik sijad kahten tehtas.
Hiinäntegon aigan ka hiin tehtas, sabrad pandas.
Muga gor’uimei, elimei.
Kahesan virstan taga hiinän tehlim.
Hebo-se miil’ ol’ ka hebole samoiš, händast sel’gan taga ištutan da sin’n’a ajamei da sigä päivan radamei.
A ehtou möst kodihe, živateižed kodiš ka.
Homencou möst nuuzed pimedas da möst sin’n’a ajad radole.
- Vedas-ik kolii koumale hebou?
- Kaikuččou hebod-se elend, pakičemha mända.
Vedas ii uugas, kalun pandas da nel’l’an kesken vedas.
A kel hebo om ka hebou edemba koumoile todas.
Pap’ miil’ üks’ Mäggärves, videntoštkümnenden virstan taga.
Mugoi oli vero ka papita ii pandud.
Erašti sutkad kuume ištub pokoinik maha panmata, pap’ tuleb, kerdou hiid pajatab.
Vedas, karha pandas, voiktas, koumoil’ voiktas.
Pandas venčikon ocale, poddorožnijan kädehe da muga.
Dengoid’ eraz om bohatemb ka paneb enamb, a erasuu ele ka tri kopeiki paneb.
Pohjha lükeitas, ii sanugoi nimidä.
Jäl’ghe mahapanendad kuz’ nedalid' i nel’l’kimčed oigetas.
Tuleb narod ištmaha, ön išttas, a homencou koumoile ajeltas, otmaha käveltas pokoinikan.
Söttas da jottas möst narod, hiittas sötandan ka möst sattas pagastale pokoinikan.
Kaiken aigan voiktas, sattes voiktas, ehtou išttes voiktas.
Kanman jesli homen nel’l’kümčed ka kanman voiktas, ön išttas.
Narodad keradase äi.
Homencou svätišoi, möst tuudas longele.
Erased i kaks’kümne päiväd oigetas, ii kerakoi narodad, vaiše ičeiž kanz.
Louč jumoučoghapäi, loučal venub.
Rožad ii katkoi, a ištäs, kattas.
Groban tehtas, ön pal’l’az, a toižou päivou maha paneškatas, grobha lehtesid riptäs koivuižid vastoišpäi, a päle levitadas, bohatemb ka, paremban kalinkoran levitab, a gol’l’embou ele ka sobaspäi kuluspäi.
Pagastal osttas venčikan, podorožnijan.
Groban mužikad tehtas, om kodiš ičeiž, ka i toižed postoronnijad abutadas, vatagou tehtas.
Jäl’ghe koumoile käveltas, muštmižen vedas, mušttas.

Svatud tuudas ehtou kümne libo üks’toštkümne časud.
Tuudas pert’he, sanutas: «Za dobrim d’elam, za svatofstvom».
Tat tuleb, niiččen, sanub: «Proitkat, proitkat, ištkatoiš».
Mam samovaran läm’hä, a niižne kobeidab, sädase.
Svatud ištusoi, samovar lämptab, čajun jodas, eskai zavot’t’as svataidas.
Niiččen kanz dumale mändas: niižne, mam, tat dumaitas kus-ni piiton päs.
Narod keradase ka narodan aigan ii šuhaikoi, mändas saraile, toižhe pert’he.
Mäneb vai ii mäne niižne.
A niižne prihanke guleib ka mäneb hot’ skakom.
Tari mända, jesli ofot ningoi, ii pidägoi.
Oliba i väges andliba, tatale da mamale ofot antta, priha čoma, tarbi antta necen taga.
Bohat, a niiččele ii mel’he, hot’ bednijemb da tarbi niiččele sen taga mända.
Anttas i väges.
Eraz soglasiše, tatoi dei mamoi, niižne mäneb ofotas.
Svataišoi, čajud jodas, norišt keradase, kargaitas.
Ženihon tat sanub: «Miil’ om nevesta, a tiil’ om ženih, tiile ofot ka okha soglasišoi».
Muga svataiše.
Jäl’ghe užinad soglasišoi, konz svadib tehta.
Eraz sanub: «Homen edelez svadib», a eraz tat ii äjou pigei, okha nedalin kutnä guleib tütar.
Jäl’ghe nedalid' svad’baha keradasoi.
Niidižeht kanman svad’bad.
Lämbitadas kül’betin’, vodjad voditas.
Mugomad vanhad akaižed vedas kül’betihe, a pezese iče.
Niidižehtan ištusei svatuhad ümbri stolas.
Ked ženihon polespäi, a toižed narod laptas išttas.
Ičezoi niiččuu suktäs kasan i voiktas: «Sugitamei i silitamei sinun šuukuižed da hibusuded jäl’gmäižen kerdaižen».
Niižne voikab iče möst.
šugitadas tat dei mam, sizared, ičeze rodn’ad kaik.
Šid’ hän jätab vouktan voudan.
Om sizar’, noremb-ka, sizarele jätab, a iile ka podruškale jätab lentaižen.
Uden ostab dei necen lentaižen hänen kaglaha lükäidab i voikab: «Sötai lübimi podružnikaižem, otaške sä minun vouged voudaine da krasuižeita i likuižeta, kut mii ühtes sinunke krasuižeitlimei i likuižeitlimei vos’kal’hiden da praznikeižiden-ni».
Sit’ i kargaidaškatas, veselišoi ehtan.
Toižuu päivou soglasišoi miččel aigal tuuda nevestaha.
Eraz možet ühesou hebou tuleb, töuz’ korjiš, kaikuččes korjas kahten išttas.
Tuudas, niižne möst voikunke vasttab: «pölgöitiba minun vouktan voudaižen-se, katsiba minun jalod da jougaižed, pöl’gästuiba minun nored südäimuded».
Muga vastatas.
Ženih i narod kaik stolan taga ištusoi.
Niižne voikab, ubivaiše, lavou krepnüs da.
Södas da jodas, niiččen blaslovidas.
Ištuse tat, mam, ristimam loučha i jumalan ottas kädehe.
Niižne koverdase sihe i jumalou ümbärtas pän niččuu.
Muga blaslovidas händast.
Vel’l’ vuu om ka otab kormou da veb – ku zabork om – ka zaborkaha – ii ka päččogaha, udes rušiše da sobiše venc’ale ka.
A sit’ ajeltas, kaik nece oboz, možet üks’toštkümne hebod om.
Kaik töuded korjad, ajetas svadebni narod pagastale.
Pap’ tuleb, venc’aib, siižutab, tohusen kädehe andab.
Pajatab, pajatab malitvoid, a sit’ otab hiid’ kädes tabadab, paneb risthas käded.
Ičeze kädou tabadab, ümbri stolaižes vedatab i pajatab.
Malitvan pajatab, kuume kerdad ümbri nalojas vedatab i möst sille sijale siižutab.
Paneb vuu venc’ad pähä, mugomad, nu roudaižed ristad, šapkad.
Šapkoideke muga ümbri nalojas proiditab.
Ristan andab molodijoile, hiitäb venc’ad.
Muga hii končitas.
Möst nece narod mändas heboil’.
Ved’ äjän tulnuzid, kelloideke, kellod bembloihe sidotud.
Möst tagaz ajetas ženihon kodihe.
Sigä jo vasttab anop’, mam mugažo jumalanke.
Pandud pirgoid da midä putui torelkoile, molodijoid’ ugostib.
Vasttab dei edelez vedas pert’he, svadebni narod jäl’ghe.
Ezmäi ištutadas čogaha molodijoid, sit’ rušišoi, išttas, stolad lat’t’as.
Midä sid' ii pangoi!
Emägusid’ pašttas, piroškoid’ da kalitkoid’, ümbri stolad tuleb mäne teda mi adivoid.
Molodijoid’ ištutadas jumoučogha.
Zavot’t’as söda.
Niižne ištuse stolan taga, katase paikou, miše ii nähteiž.
Sit’ tat tuleb dei stolan taga ištuse narod.
Hän otab kokatin libo piroškan, lendab paikan, hiit’ab, küzub: «Nu, mitte miiden nevest?»
Nene kaik narod kričt’as: «Čoma!»
Ištusoi i söškatas, sögoi se ii, küzutas: «Kiitos-se čoma?»
A eraz sanub: «Ii čoma, mi-se puik om sigä».
Sanub mišto nene molodijad tervehtaižigoiš.
Kaik nene svadebni narod ii ühthe kerdha muga ratas.
Jäl’ghe kargaitas da pajatadas.
Toižou päivöu möst homencou nuustas, anop’ mäneb nuustatab molodijoid.
Anopele andab emän nuustatades.
Siloi ombeltud emäd oliba poutnasiižed.
Nuustatades andab dei vastates andab, emid’ lähteb sit’ mäne teda mi.
Möst ištusoi stolan taga.
Pirgoid kiitab anop’ päčin edes.
Nevest möst räcn’an uugile paneb miše ii puuteiž sel’gäd.
Sid’ lahjad letas.
Kaikele rodule letas, kelle paidan, kelle räcn’an.
Drušk lendab, možet vel’l’ libo tat.
Möst čajud jomha ištusoi, jodas, prostišoi i lähttas.
– A uugen puuttas tijou?
– Sen-se unohtin’, konz svadib ajetas pagastoupäi, ka kuna-ni uugid’ kogon pandas da puuttas.
Ken bohatemb – ka dorogale levitadas miččen-ni poutnan, a gol’l’an ka i muga mäned.
Vuu ambuutas ülähäks taivhale.

Eduu mad bedn’akoil' vähä oli.
Nu ka mänemei, kasken čapamei.
Bohačud čapoiba-gi.
Ezmäi čapamei sügüzuu, sit’ kevädou mänemei, karzimei.
Nene pud kuivetas, möst mänemei, kuidas ka verdamei, kirvhil’ karzimei.
Verdmaha mänemai, kanged tegemai, kalud diki pitkäd.
Puid' panemai poikpoli.
Kas’k-se ninga čaptud, a vertes muga panemei.
Čaptas narošno mugomad sanktad pud.
Otamei da kaluil’, nenil siibhil čokaidat lämmoin alle da möst lendad, tuukaidad hänen mäne teda kuna.
Konz tulleine čoma ka kerdou otab, puutab.
Ka muga verdimei.
šel’gitamei nene kalud kaik palanudelpäi da kogoižhe panemei dai vedetas kodihe.
Sit’ tuudas mužikad, künttas necen adroil’.
– Miččiš sobiš mänitei kasked čapmaha?
– Ka poutnasiižiš.
Siloi poutnasiižed sobad, räcin tehted pit’k, poutnasiine, nakhussai hijamad.
Paned kädehe kindhad ika alaižed, jougas virzud da kal’žud.
Muga tuukid', mäned, lämmoihe čokaidad kalun da kukirikku händast oigendad, Vatagou kävuimei, eduu iilend kolhozoid.
Kolhozoiš-ki ninga radoimei.
Eduu ken-ni ičeze kanzou, kuumen vai kahten i mäned.
Pöuvhale verdimai, rugihele verdimai, ozrale verdimai.
Mad siloi vähä ol’.
Potom künttas mužikad da semetas ozran dei pöuvhän.
Rugiž paloho mugažo semetas, zapol’kale äjäk-se semeta.
Vot ninga teget palon.
Ezmäižen voden rugihen, a sit’ kagran semetas.
Kagran semetas kuni jo kazvab.
Pöuvhän mugažo kevädou, verdamei, puutamei mugažo kaskuded.
Zapol’koid'-se vähä oli, a paloižen semendad, pöuvhän kacud paremb kazvab.
Semendad, kazvab, kütkimei, ehtib ka röstamei.
Snapuile sidomei, snapuid järvele vedetas, ligotadas, järverandha ligon pandas.
A pälpäi kivid’, muga ličkes pidetas.
Hän pehmd’ub, sit’ möst otamei da levitamei, hän vaugištub i erigandeb pästar’.
– Hätken-ik pidiba ligos?
– Konz-ki kut.
Vähän pidäd ka ii pehmed linne, mugažno tari aig.
Sit’ möst male levitamei.
Hän vougištub da ahavoičese.
Sit’ keradamei, möst tukuihe sidomei, snapuile da riheze ahtam dei tapamei.
Tapamei ii čapil’, a mugomad tapmed oma.
Mugoi kambič om da ručkan mugoman tehtas i pekstas.
Tegese pehmed, sit’ jäl’ghe kelikoičemei.
Kelikoičemei.
Sit’ vidomei.
Necen pitte da ningoine tehted labidoine, trepakoičed, vidoda.
Pästar’-se erigandeb, jäb üks’ pöuväz.
A sit’ möst necen pöuvhan keradamei tukuile.
Lugemei vižküme pijod ka pätk.
Konz kümne pätkäd kazvab, konz kahesa, konz-ki kuverz’.
Sit’ har’jamai harjoil’.
Ezmäi elend, a sit’ tegiba šotkad, torgovijad.
Ende-se elend, tarbi oli ičemoi kodihižil’.
Sigoil’päi sugased otad da harjaks sidot, sidod mugoman pučkan.
A sit’ rugan otad kuzespäi, necen rugan suladamai da harjan-se pälpäi leviteled da valad.
Necen piččou jätad agjaižed i ningomou harjad, i čomin diki harjab.
Jäl’ges harjandad kezerdamai kožlil’.
Ezmäižehe kerdha hardäd, sit’päi teged balafonan.
Kudod sanktemban kanghan, kezerdad da vihtäkoile bibšid.
Necen vihtäkon pezed da kuidad.
Möst keriloudoile, mugomad ristad – keriloudad oma.
Värtnäd püštäd, vihtäkon paned i torvikole kerid’.
A sit’ torvikoil’päi möst lomei kanghan.
Pöuvhäspei sanktembaspei ka balafonad, nu ningoine balafon omblihe.
Sit’ ezmäižen r’adun harjad, hän jo jäb sigä kuti paremb pöuvaz, pehmd’aine.
Ez’mäine ladvez, a sit’ rohtim, kuumandele kerdha harjad ka pal’čoz.
Pal’čoz ka hoikaine.
A sid’ vuu kuid jäb, kuiduspei čoman poutnan hoikan teged.
A pal’čoz nece kuti vähäšti hondombahk, kuiduspei jo tehtas pel’hiižen poutnan.
Käzipaikoid’ kudoim.
Ezmäine ladvez, a korjaizne mugoi poutin balafonoikš.
Ezmäi torvikole kerdäs, torvikoideke mänemei, ningomad loutpud tehted lödes.
Möst kanghaze kärimei kolodale, a sit’ birdha otamei, nidhe otamei, birdas sidomei agjaižed, käriškandemei kaluhu, sürjale.
Sürjale panemei i kudoškandemei.
Nened suksed sidomei, kaksil’ suksil kudomei, balafonoikš ka nel’l’ou suksou.
A kahtou suksou prost poutin, kuti prost sitec, käzipaikoikš ka voili kletčatnijan kudoda.
Niidhe-se otad kletčatnijad i linneb kletčatni käzipaik kuti torgovi.
Odjalad kudolimei, ruzuid rebitelimei, kudomei ruzuil’.
Sanktembas langaspei odjaloikš, balafonoikš, a hoikembas ka kazipaikoikš.
Siloi emäd pidiba poutnasiižed.
Nügude paned bumažnijad, pehmd’aižed, a siloi poutnasiižen paned da hüvä ol’.
Tarbi oli eläda.
Polovikad-ne prostad.
Nügud’ ka kletkoil, a siloi prostad kudoiba.
Lod da sanktembas langas.
Ruzuid’ rebitamei, kudambad ii godnijad, rebitelemei da kudomei polovikad da odjalad.
Lavou vähä siloi polovikoid pidiba.
Nügude pidaškat’he, a siloi polovikata.
Balafonruzu rebizub čisto da sen jougoide pühktes tacid’ kündusennost, polovik darom ol’.
– Midä villaspäi tegiba?
– Villaspäi alaižed kudoiba.
A sit’ vuu hondombad voded tegihezoi ka i setkan kudod villaspäi, peršatkad kudolimai, vid’ou neglou.
Kruževan kuukuižuu kudoimai.
Kudolimai ani kodilangas, hoikaižeks kuiduspäi kezerdad da päivitad, ika eduu päivitust jäl’ges übusele paned da päivitab.
Vouged tegese, čoma.
Käzipaikad mugažo kudolimai, tegese vouktaine.
Poutnan päivitimai, ani vouktaižeks päivitab.
– Midä tohespäi tegiba?
– Tohespäi tegiba kašlid’, tegiba robehed, pohtirobehed.
Tegiba hodran lituukan hijodes pidiba.
Tohen ottas, kacu nügude vuu ii lähte, lähteškandeb jo hiinän tegeškanded ka siloi jo lähteškandeb.
Ningomou katačoužou, viičou čapoudad agjaižed i vedatad ümbri koivust.
Ka min piččen voib otta, vot sit’päi teged hodran, teged mast’aižen, puzun jouhon pid’ades i kaik sijad.
Elend torgovijoid’.
A nügude bankad i kaik sijad, a ende teged tohespäi.
Kašlid kaika tegiba, sel’gäs l’anc’ad tehtas mugažo tohespäi, i l’anc’oideke čomad diki kašlid senen paned ka ii pekste.
Sihe marjoid mugažo ii pekskoi.
Garbl’oho mäned, otad, sen’he mäned – kaššal’.
Vertes virzud tegiba, verta se tarbi ka mugomaha lämmoihe mäned.
Sapkoiš ed, dei kotiš ed, puutad.
Sen paned ii puuta.
Tohespäi virzud teged, verdad muga.
Stupn’ad nene eraz ...
Stupn’ad pidelimai ani der’uunas.
Otad hoikaižen tr’apuižen, ii vouktaižen, pletid, tegese kuti nügude tapkad pidäd.
Virz ka tuleb vertes, sur’ virz, a nece kutn’a tapkad, mugomad kebn’aižed, joksenzimai.
– A ninespäi tegiba midä-se?
– Ninespäi pletiba mastnoid’, diki čomid’ mastn’aižid’, čomad diki.
Nin’ ligotada tari järvhe, ištub sigou da eragandeb pälpäi nece kor’.
Jäb vaiše südäimespäi, tegese pehmdäine.
Mugažo pleti hot’ mi.
A vuu jurišpäi pletiba, nene ved’ jurespäi oma.
Mugažo pohtirobehed, puzuižed dei.
Vot pletiba ninga, nece jurišpäi, pedaijurišpäi.
Nece suumest.
Pedaijured- pit’kad nakkana mändas.
Vot nene jured ottasoi, ligotadas i pezesoi, diki vouktaine tegese.
Pehmdäine.
Vot i pleti, näge miččeks void plet’t’a.
– A lasteišpäi pletiba mida-ni?
– Lasteišpäi pletiba.
Pedaipun todas, mugomad valitas-ki, nu da särktas.
Se andab hot’ kud hoikaižeks.
– A pahkaspäi?
– Pahkaspäi tehliba, meiden tatalein oli tehted oružj pideleb, tehliba.

Min’a olen rodn’us Ladvas, Ladvan küläs, nel’kümne vot tagaz.
– Oled-ik sin’a kaiken igän pagižnu ičemoi kelel?
– Min’a ez’mäks openzimoi pagišta vepsaks.
Konz iksin’ olen, konz ičein’ke pagižen erasišti, ka vepsaks kaiken, en ven’aks, meledgi tuldas eduu vepslaižel kelel.
Kuti ihtes openzimoi vepsakelen i ven’akelen.
Konz školha mänin’ ka min’a hüvin’ mahtoin’ ven’aks-ki, ii mišto pagišta, a lukt’a, kirjutada.
Mamoi minai radoi bibliotekas, hän sigä uboršican radoi, sikš min’a penessai knigad nägin’ kaika, kädes pidelin’, okha lukt’a en mahtand.
Minai om sizar Taisja, kuumel vodel vanhemb.
Hän školha käveli, a min’a hänenke kacuin’ knigad, küzuin’ mitte bukv om, hän sanui.
Muga kuti iče openzimoi lugm’aha-ki.
Kuz’ vot ol’.
Muštan mišto openzimoi lugm’aha ka sizaren knigad luglin’.
Kerdan hän oti mindai bibliotekha.
Radoi siloi sigä Raisa F’odorovna Čarandova, hän ii uskond, mišto min’a mahtan lukt’a.
Sanub: «Hän vuu pen’ om, školha ii kävele».
Sizar sanub: «Mahtab».
Andoiba minei knigan.
Min’a vareižin’ sanuda, huiged oli.
Potom otin’ i lugin’ kaiken, siloi jo uskoiba i andoiba knigad lukt’a.
Konz školha mänin’ ka min’a lugin’ jo voib sanuda sanktad knigad, sikš min’a ez’mäižes klassas openzimoi čomin’.
Kuume klassad openzimoi čomin’.
Opendajad kitiba, mišo čomin’ opendamoi.
– Olik škol sigä Ladvas?
– Ka škol siloi oli Ladvas, külä…
hän oli sur’, siičme der’ounad, kaik nece Ladv, a erazvuiččed der’ounad: Ag’g’, Sep, Jušanmägi, Järventag, Pagast.
Miide pert’ ani Pagastou, ani kesk’küläd, a rinduu škol.
Siloi kahesa klassad oli, Ladvas openziba.
Siloi vuu eskai Ladvha vediba opendamahas Kurbuupei, om külä mugoine, kaks’toštküme kilometrad Ladvaspei.
Sigäpei vediba vuu Ladvha lapsid’ vanhembihe klassoihe.
Konz min’a kuume klassad lopiškanzin’, siloi jo školan otiba Kurbale, ühesa klassad Kurbale, i sel’skijan sovetan otiba Kurbale.
Kodiš min’a kuume klassad čomin’ openzimoi, a Kurbale läksin’ jo elämaha internatha.
Sigä miid’ pičuižid’ lapsid’ abidiba vanhembad.
Min’a kodihe tulin’ ka voikin’, mišo enamb en mäne Kurbale.
– Nedalikš mänid?
– Ka nedalikš.
Kaikuužuu peivuu vedaižiba ka oliž paremb.
Vanhembad lapsed toižiš külišpei ka vuu abidiba ladleižid’, jäl’ges jo hondomba openzimoi.
– Miččiš külišpei Kurbha tuliba lapsed?
– Sigä openzihezoi Ladvaspei, Mäg’g’ärvespei i Kurbaspei.
Möhemba konz min’a openzimoi kudendes – siičmendes klassas, vediba lapsid’ Rebagjaspei, mii kucuimei hiid’ reboilaižed.
– Kut tii pagižitei školas, mil’ kelel?
– Mii školas pagižimei kaik vepsaks, opendajad miid’ vuu laiba, mišo augat pagiškoi, ika etei tedaškoi ven’akel’t’.
Opendajad oliba erased vepsläižed-gi, Ladvaspeiki iks’ oli, Anatoli Ivanovič Kudr’ašov.
Hän miiden klassan vuu vedi, ka hän ven’aks mugažo pagiži lapsideke.
– Kodiš kaik pagižiba vepsäks?
– Kurbou-se školas peremenoil’ i internatas kaik pagižimei vepsaks.
Erased lapsed ii tetud, ii vepsläižed.
Rahvas toižiš agjoišpei, mišo mecas rata.
Hiideke-se ven’aks, a muite kesk miid’, nu ladleižed-ne kaik oliba vepsad, kaik pagižiba.
Erasil’ oliba daže roditel’ad ven’anikad, a hii tediba kelen, pagižiba miideke vepsaks ka.
Mam ven’anik, a tat veps, kaik kanz tediba kelen.
Lapsed kaiken ihtes vändiba irdou.

Min’a kalanik olin’ mugoi, mišto jogel kaiken aigan olin’.
Ečiba jo kaikel kanzal, pimedal min’a kus-ni jogerandal ongitan.
– Mitte jogi sigä om?
– Jogi om miil’ Ojat’, miiden külä om ez’meine Ojatil’.
Ojat’ jokseb Vologodskijas oblastišpei.
Kaks’kimne virstad Ladvaspei om Čoimjärv.
Mii ongele käelimei, konz min’a jo vanhemb olin’, eduu tatanke, jäl’ges tovarišoideke, käelimei necile järvele, konz jougei, konz velosipedoil’.
Ladv om ez’meine külä Ojatil’, sid’ töndasoi Kurb, Šond’jal, Järved, Nemž, Vidl, Vil’hal.
– Om-ik Nažamjärv läz Čoimjärved?
– Nažamjärv om kaks’ kilometrad rindou Čoimjärves, Nažamjärves oli der’oun’.
Nažamjärv-se om sur’ järv, mugoi čoma, kivekaz rand.
Eduu oli külä, a konz tönduiba kaik Šimjärvespei, siloi Nažamjärvespei-se läksiba.
Kolhoz oli Ladvas sur’, äi živatoid’, sigä Nažamjärves paimenziba.
Minun d’ad’, Miša-d’ad’, oli paimnen, paimenzi vazoid’, lehmid’, heboid’.
Min’a sigä kezou hänenno elin’, hebol openzimoiš ajamahas.
Kalazimei, kalad siloi äi oli, ii tari olend nimiččid’ snastid, mäned mugomad ahvened kokiba, onghe, ušt’khe otiba sured ahvened.
Nügude vologodskijad tegiba čoman ten, sihe ajelesoi jo mašinoil’ da mil’ taht voib sihe tulda.
Ladvaspei dorog nügude kazvahtub, min’a jougei kävelen sin’n’a.
– Miččel tahol om nece külä?
– Ladvan külä siižub čomal tahol mäthou, poles jogi, toižes järv, rindou mecad ele, püudod oma, sada vot mecan radliba, puutliba händast, tegiba püudod.
Mecha tari astta virst, ani küläs ele mecad.
Virstad ajad, tönttas jo marjad, gribad, sened.

– Miččes kanzas sin’a oled kazvnu?
Muštad- ičeze dedoid’, baboid’?
– Ihten rodn’an jo johtutin’, Miša oli minun tatan vel’l’.
Tatoi om ladleine, Ladvas rodihe, vaiše armijas kuume vot oli, muite kaiken aigan Ladvas.
Hän kaiken igan radoi traktoristan mecas.
Mamoi om Mäg’gärvespei, se om külä kaks’toštküme virstad, rindou.
Läksi mehele Ladvha.
Mamal oli rodn’us kuume last, sizar’ Tas’a, hän kuumel vodel vanhemb.
Min’a olin’ kaks’jižispei.
Oli minai sizar’ L’us’a, konz hänele kaks’ vot oli vai kuume, koli.
Min’a muštan vähän, kut sizar’ venub grobas, loučas, koivun barbad pandud grobha, se minei muštho mäni.
– Muštad- dedoid’ i baboid’?
– Ded eli Mäg’gärves.
Mam minei kaiken sanui.
Ded oli radnik, pidi lehmän, hebon.
Oli hänou čoma pert’ i kaik nece oli eduu voinad.
Sel’sovetha tuli telegram, mišo tari lüuta Mäg’gärves kulakoid’.
No sid’…
keda?
Keda?
Vot nece iks’ humaloičeb, toine – sil’ ele nimid’a, a Aleksei Romanov mugoi om bohatemb, vot händast tari raskulačt’a.
A dedale ken-se sanui, mišo tuldasoi händast arestuimaha.
Hän uidi küläspei, ajoi kuna-se Piterihe i vodes päliči händast sigä lüuziba riktud.
A kanzan raskulaičiba, kiksiba pertišpei, pertin’ otiba.
Lapsed pened oliba, kaikid’ heid’ irdale kiksiba, elägat kus taht.
– Kus he eliba jäl’ges?
– Jäl’ges ajoiba, sigä oliba hiimod Piterin al, kuna ded-se uidi, sigä kazvoiba, mamale oli siičme vot.
Miide pertiš eduu oli izba-čital’n’a, jäl’ges bibliotek, pert’ muga siižub-gi.
Mam tuli kut-se tagaze Mäg’gärvhe, sigä hiimod äi om, pol’ küläd kaik hiimos oma, ka hän hiimoihe mäni.
Jäl’ges läksi mehele.
Oli vuu mugoi külä Ihakoid’, venäks Sarručei.
Nece, mecnikoide külä, kimne virstad Ladvaspei.
Mecan sigä radoiba, mecan čapliba, i mam sigä radoi, sigä tatanke i poznakomihezoi.
Jäl’ges soupsihe nece Ihakod’, mec lopiškanzihe ka Ladvha tönduiba.
Baboid’ čomin’ muštan, kaks’ babad.
Iks’ koli, Ugoi-bab, hän ii voind kävelta, jougad oliba paralizuidud.
Mii hänenke elimei ihtes.
Siičmendes klassas min’a olin’, hän koli.
Koir hänou jougoiš kravatil’ kaika magazi, niškuu kaži, a jougoil’ koir.
Kaži ani kurkuu magadab.
Saša-ki oli, kudamb Ušakoiš, konz min’a mänin’ jäl’ghe školad opendamahas Piterihe, studentan olin’, ka hänes elin’ kuni hän koli, i min’a läksin’.
Tatan polespei oli Fekla-bab, hän Ladvas eli, händast čomin’ muštan.
Tatan tatad en mušta.

Sanun nügud kalatandan polhe.
Minei oli kuume vai nel’l’ vot, tatam da mam otiba mindei hiin’ale, miil’ kaiken aigan oli lehm, lehmäle tari hiin’ad tehta.
Hiin’antego miil’ ol’ edahan.
Külän rinduu nit’ud, sed tehliba kaik, ked kolhozas ratasoi.
Tatam radoi lespromhozas, mam bibliotekas, ii anttud miile lähen, a oliba kaks’toštkime virstad küläspei nit'ud, Ihakoiš.
Külä oli jo soubatud, a nit'ud jäiba, mii sigä tegimei hiin’ad.
Kaks’toštkime virstad tarbi ol’ kaikuužuu pejuu sin’n’a tagaz Ladvha ili sigä magata.
Nu magata ka nimittušt’ pertišt’ iilend.
Jäl’ges loudasine butk tehtihe.
Mamam enamba käveli kodihe, hän lipsi lehman da kaiken kacli, erasišti homencuu kaks’toštkime virstad sin’n’a, sigä pei rata i ehtoižuu tagaz.
Min’a- škol’nikan olin’ ka nedalid elin’ sigä kaika, iks’nein koiranke.
Sigä butkas polog säskišpei, veneh, jär’v rindou.
Venhed miil’ habasiižed kaik oliba, nügude-ki oma äjil’.
Min’a ku penessai hargnin’ ajelta ka iksnein’ ajelimoi i nimid’a.
Erased varaitas ajada, mišto hän äjan šatak om, šataiše.
Min’a kalatin’ sigä, elin’ koiranke.
Tatale tari radole, ii anttud otpuskad kaikile kezuu, tari oli rata i hiin’ tehta.
Jäl’ges motociklan osti, vähemb astta.
Tuleb hiin’antego, sid’ kaik rindou, marjad i jär’v, Ihakjär’ved.
Järvespei lähteb Sarajogi, ii pit’k jogut, hän Ojatihe lankteb.
Pol’ virstad kuumandes Ihakjärvespei, kus mii hiin’an tegimei, oli Mat’t’ar’v, hänespei jo toižhe polhe ojad jostas, ven’aks ka vodorazdel.
Mat’t’ar’v om sur’ jär’v.
– Olik sigä mitte-ni tropaine Ihakjärvespei Mat’t’ar’vehe, käveliba sin’n’a?
– Kutak?
Kalaha käveliba, kalanikoil oli mugoine tehut.
Käveltas sin’n’a kalaha, sen’he, mar’joihe.
– Tedad-ik mikš ningoi nimi?
– Emboi sanuda mikš.
Rindou järved oma Pit’k, Särg’jär’v, Kondjär’v, Lazajär’v, Gluhoijär’v.
– Miččid živatoid’ teil’ oli kodiš?
– Kaiken aigan oli äi živatoid’, lehm oli, vaza kaikuužuu voduu, lambheižed, kanad, koirad, kaži.
Kaik söda tahtoitas, pakitas kaik.
Nügude kazvatajad oma jo vanhad, no pidädas lehmän da lambhid i kažid i koirad.
– Hiin’an tehtas mugažo edahan?
- Ii muga edahan, nügude jo miide butkeine puuttud, ken-se puuti, i nit’ud kazvahtuiba, nügude rindou.

Rahvaz küläs kaika koleb, a rot’t’e ii.
Touvel ka eläb tedan kaks’ sadad mest’, a kezou äi, tuleb äi lapsid i vanhembit-ki otpuskoihe, kezou äi rahvast, a touvel vähä.
Vodes koleb kimne vai kaks’toštkimne mest, a rodiše iks’ vodes.
– Stroidas-ik uzid pertid?
– Stroidas vaiše dačoikš, erased Piterišpei.
Enččed eläjad ii tehkoi.
Külä om sur’, a eläjid’ vähä.
– Om-ik škol?
– Školas min’a olin’ kaks’ kud tagas.
Školas nügude kaks’ last, nel’l’as klassas kaks’ last i iks’ opendai.
Iks’ laps’ om hänen vonuk.
Opendai sanui, mišo uduu voduu linneb kuume ili nel’l’ mest’.
– Sanu mil’ rahvaz sötlihe siloi, konz sinä noren olid?
– Siloi oli kebn söttas sen täht, mišo radod oli, maksoiba rados.
Siloi liib oli odv, sönd oli odv, sovhoz oli.
Kons-se voinan aigan oli Ladvas viž kolhozad, kaikuižes der’ounas oli kolhoz, rahvast oli äi.
Jäl’ges tegihez iks’, Put’ krestjanina.
Sid’ kolhoz sovhozaks tegihe, kazvatiba kartohkad, siloi kazvoi i ozr i rugiž i herhez.
– Živatoid’ pidiba sovhozas?
– Sovhozas oli parembil’ vozil’ tedan kuume sadad lehmid’.
Ladvas oli kaks’ fermad, oli hebod, vazad.
Nügude sovhoz om soubanus, kaik fermad siištas…
vaiše siin'ad.
Kaik loudad jo resttud, ristitud kaik sijad jo kodihe vediba.
Eduu vediba radnikoid’ Kurbale, sigä lespromhoz oli, kaks’ mašinad radnikoid’ mecha vediba.
Ladvaspei oliba traktoristoid’ i akad mugažo oksid’ čapmaha ajelihezoi.
Nügude ele sida.
Mecad vähä čaptas i vedadas, Kurbou-se radod ele kaikile, sigä eläjid’ äi om.
– No mad küntta ii voigoi?
- Ümbri küläd piidod kazvahtudas lepil', lepad pigei kazdas.
Astud ka kacud, miše ii amu sigä hiin’an tegiba, nügude söm kalliž loukas ka živatoid' kaik tahtoitas pid’ada.
Kudambiš püudoiš kazvateliba kartohkad i ozrad, nügude vaiše hiin’an tehtas.
– Maidon kaiken iče södas vai vedas kuna-se?
– Vaiše ičele, möda ii kuna, ii otkoi nikuna.
Konz vuu sovhoz oli ka maidod zdailiba, min’a iče kandišin’ bitonou.
Lehman mam čomin’ sötli ka andli kaks’ vädrad maidod pejaks, homencuu vädran i ehtkoižuu, sovhozaha vedim, sovhoz ostli.
Jäl’ges nece kaik soupsihe, nügude vaiše ičelemoi söda, ičele da živatoile.
– A ende sovhoz kuna pani maidon?
-A vediba Potporožjaha, sigä oli jo zavod.
Nügude ken radab, ka ičtas sötta voib, a dengoil’ mida-ni ostta ka tari kus-se rata.
Erased kudamad oma radnikad ka ajelesoi, kelle-ni dačoid stroimähä da mida-ni.
I Karjalaha ajelesoi mugažo, lespromhozas ratas.
Om vuu äi norid’ prihoid’, kudamad humaloitas, ii rakoi.
Koumžoile mäd konz, rindou küläs oma koumžomad, kacud ka veresid’ koumoid’ äi, minun igäd i norembad mužikad, kolnuded vinan täht.
Nügude kaikes küläs mödas spirtud, mödas odvas, anttas vüughä-ki hot’ konz, hot’ kesköd mäne.
Tävvoduu tedan jo kaks’ ukod kol’, kudambidenke ihtes kazvoim.
– Sanu vuu, pagištas-ik sigä Ladvas vepsäks.
– Ladvas da i Mäg’gärves konz astud, ka kulub pagin.
Iče-ki mäd loukha ka pagižed, voib kulištada vuu.
No om äi norid, kudambil’ kazvatajad oma vepsläižed, a hii jo vaiše ven’aks pagištas.
– A škol nügud vaiše Kurbas?
– Ladvas vaiše kaks’ klassad.
Kurbou internatas vähä eläb.
Min’a ku openzimoi, internatas miid’ oli enamb sadad, a nügude en teda omik kimne mest internatas.
Kurbou om ühesa klassad, jäl’ges Kurbad Vidlaha, min’a-ki openzimoi kaks’ jäl’gmäšt vot Vidlas.
Sed voded oliba čomad.
– Avtobusad kävutas Vidlaspei Ladvha?
– Ende avtobus käveli nel’ kerdad nedališ, pejas päliči.
– Tuleb-ik sin’n’a elämaha rahvast toižiš ag’joišpei?
– Oli ühtuu aigou mugoi az’j, mišto Ladv edahaline külä ka oigendeliba sin’n’a, ken türmas oli ištund ka Piteriš ii anttud eläda, a oigetadas sada ez’mäižel kilometral.
Nügud-ki oma vuu mehed kudamid’ oigendeliba.
Akoid-ki oli äi, norid’ vuu.
Nened akad jo mehele mäniba ladleižihe prihoihe, erased jo ii iksin’ kerdoin’.
Hii mugomad, kurd’as da i gul’aidas.
– Hii toiba küläha ičeze kul’turan.
– Ka, ičeze kul’turan.
Erased vepsan kelen-ki openziba.

– Sinun mam mahtab äjan, hot’ ei ole äjan školas kävunu, runoit’-ki kirjutab.
– Tatalein’ i mamalein’ om obrazovanije nel’ klassad.
Mamam knigoid’ navedi lugeda, a tatam ii, hän tehnikas enamb el’genzi, traktorįš, motociˇkloiš.
Mam konz vanhemb tegihe, hän ansambl’as fol’kl’ornijas pajatel’, solistka oli kaika, nügude-ki pajatab, ajelesoi praznikoile.
En t’a ken ezmäi zavodi kirjutada runoid’, min’a vai hän.
Ken kespei oti.
Hän eduu mindai laili konz min’a tönduin’ kirjutamha venäkelel, minei kaks’kimne vot oli, hän sanui: «Kaikil lapsed ku lapsed a sid’ …».
– Kut sin’a zavodid kirjutada?
– Konz min’a školas openzimoi, en kirjutand ni ihted vajeht, runoid’ en lugend.
Konz ühesatoštkimne vot oli, min’a openzimoi Piteriš topografižes teknikumas.
Mikš min’a sin’n’a mänin?
Min’a navedin’ mecas kävelta, min’a mugoi romantik olin’, i jäl’ges školad postupin’ opendushe.
Oli minai neciš tehnikumas niižne, kudambad min’a armastin’.
Hänen täht min’a hüppähtin’ ülähänpei i katkeižin’ jougan.
Tegiba äjan operacijoid’.
Venuin’ pordon, voden venuin’ bol’nicas.
Jäl’ges kävelin’ kostil’oil’, pordon kävelin’.
Neciš bol’nicas tönduin’ kirjutamha runoid’.
Ven’aks kirjutin’, pordon kirjutin’ vaiše ven’aks.
Oigenzin’ runod rajonnijaha gazetaha Svirskije ogni.
Jäl’ges gazetan aveižin’, kacun sigä minun runo Ladva.
Min’a radoin’ siloi jo skotnikan fermou lehmideke.
Jäl’ges vuu kirjutelin’ miččid’ putui zametkoid’ külän polhe, olin’ kuti neštatni avtor gazetas.
Viž vot muga radoin’, jäl’ges kucuiba mindai sihe gazetaha radole.
Petrozavodskas sil’ aigau jo perestroika töndui.
Vepsläižed tedaimehed Strogal’š’ikova i Zaiceva tedištiba, mišto Ladvas eläb mugoi priha, kudamb kirjutab runoid’.
Hii kirjutiba mišo probuižin’ kirjutada vepsaks.
Kirj tuli ningoi institutaspei ka tari mujada, probuida.
Ez’mei odva kaks’ pičušt runod kirjutin’ i oigenzin’.
Nina Zaiceva sigä vuu vajehteli miččid’- vaihid’ i andoi žurnalaha Punalippu, nece oli suomenkel’ne žurnal.
Oigenziba minii žurnalan ningoman čoman, tuli vuu gonorar, muštan sada kaks’kime rubl’ad.
Muštan ostin’ min’a siloi džinsad amerikanskijad, oliba kal’hed da ii vuu mödud kaikile.
Tari vuu sprafk toda, mišto sin’a min-se zdaid sigä, marjoid’ ili pajud.
Miil’ ol’ mugoi sprafka, pajul radlim.
Ostin' sile rubl’oile amerikanskijad džinsad.
Jäl’ges kut-se kirjutaškanzin’ paremba, mujan iče mišto paremba.
Oigendaškanzin’ Petrozavodskaha Kipinä-žurnalaha.
– Kirjutad-ik nügude ven’aks-ki?
– Nügude enamban kändan ven’aspei vepsaks.
Paremba päha tuleb vepsakelel.
– Kirjutad-ik prozadgi?
– Prozad kirjutada ka tari ištta stolan taga i kaikuužuu peivuu kuverz’-se časud ištta, a runod kirjutada voib kus-se käveltes, mugoi minai om taba.
Hätken emboi ištta.

– Olid- sin’a mecnikan?
– Tatam minai oli mecnikan.
Konz min’a olin’ pen’, siloi der’uunas oružjad oliba kaikil’.
Tatam käveli mecoin’ kimale, tedren kimale.
mam miil’ om mugoi, hän ii sö nimiččid’ linduid’, vaiše lihan min’ iče kazvatab, i se kanoid’ ii sö.
Tatam tob linduid’, mam kiit’ab, a iče ii ota nikut.
Min’a kut-se enambou kalaha kävelin’, a živatoid’ navedin’.
Kaikes igas vaiše ühten mecoin’ rikoin’, i koir viž rebiti sorzad.
A mecas kävelin’ mamoinke otmaha pajud.
Oli mugoi aig, siloi dengoid’ samha käveliba äi mehid’, otmaha pajud.
Raidoišpei resttäsoi pajun.
Muštoho mäni, mišo lujas jüged rad, sen täht mišo pajun ottasoi junil’.
Säskid’ töuz’.
Mindai mam kaiken otli, tat-se radou.
Mändas pejaks i korbes sigä, hän restab, a min’a sidolen.
Säsked södasoi muga, a rindou ni joged, ni järved.
Konz järv-se rindou ka mam pästli kaladamha.
Sizar’ oli mugažo.
Sizar’ kerdan läksi i segoi.
Jäl’ges kut-se päzui mecadme Ojatile i jogedme tuli.
Mam jo voiki i rahvast kerazišoi ecmähä.
Hiil’ oli vuu mugoi slučai.
Mam sizarenke asttasoi i tačiše vastha mitte-se živat.
Sizar’ sanub: «Mam kacu hebo astub».
A mam sanub: «Tas’oi, nece ii hebo, se kondi».
Ani tedme vastha hiile astub.
Hiidenke ičemoi koir oli, Šarik, i vuu Mišan koir Taimir, kaika miideke mecha käveli.
Miide Šarik nägišti kon’d’jan-se i mamale jougoide keskhe, mišo piittäs.
A nece Taimir paha oli, hän nutandanke kon’d’jannost i Šarik-ki jäl’ghe.
Muga kon’d’jan kiksiba.
– Pajun-se kuna andoiba?
– Pajul siloi saliba dengad, čomad dengad, kuks’, kuume, nel’l’ sadad rubl’ad.
Radod oli äi.
Kirvhel čapeltas, sanktad erased raidad, resttas.
Kuivatada vuu tariž, sidoda, panda kogoihe.
Jäl’ges vuu lüuta traktor mišo vedada külähä.
Ladvas sigä loukanno siižui mugoi pres, kudambaha kaik sidotud käčud panda, presuida, jäl’ges varastada konz mašin tuleb loukha, mašinaha grust’a kaik, i maksoiba dengad.
Nene dengad mam i tat paniba zberkasha kniškale, jäl’ges sigä kaik dengad kadoiba, kimnele tuhandele rubl’ale.

Vellenke ühten kerdan mänimei mectamaha mii kahten kes’ken.
Mec edahan diki, virstad kahesa.
Vot astumei kod’he.
Oli miil’ koir, Karzon.
Astumei kod’he, vdrug koir nutaškanz’ oravan.
Aig ol’ sügüz’.
Mii necen oravan ambuimei i kogoneižen pejan nimidä sadud em.
Konz tulimei lähele kodid’, homaičimei – mi-se vougištab penshil’ kes’kes.
Minä san: «Mihail, kacke, naku om janiš».
Hän sab: «Hüvä, andako oružj, minä ambun hänen».
Minä otin’, andoin’ hällе oružjan, hän skokkaht’ karas päliči i jänišaha rindale podoidiškanzi.
Hän podoidi i bangeiž, ambui.
Kacuhtin’ – ka jäniš bokou venub.
Mihail oružjan kädhe i hänеlе rindale skokkaht’.
Konz hän skokkaht’ rindale, jäniš mugažno skokkaht’.
Hän ümbri penzast, jäniš-se, Mihail jäl’g’h’e jän’išad, vuu sid’ koir t’öndui.
Üks’ joksendab, toine jäl’ghe, kuumanz’ ...
Sihessei joksenzimei, što nece jäniš pagen’.

Ühten kerdan ...
nece amu oli jo, ii nugde, vot jo vištošküme ika kaks’küme.
Mäniba kahten kes’ken mecnikad mectamaha.
Kondi süi diki äjän lehmid’ ühthe kogho, tedan nel’l’, en tea viž lehmäd.
Hilläšti ehtkoižuu soberihezoiš i tönduiba, üks’ nor’, muga vot vištošküme–kus’tošküm’e, a toine vanhambam poluu, vot višküme.
Otiba oružjad.
Oružjad oliba eduu šompol’nijad.
Nečil’ nor’uu- oli oružj hüvä.
Vot mäniba sinnä, tegiba labazan, ištuihezoiš.
Vot išttas kokotadas.
Ehtpol’ tegihez, zor’a.
Peine laskihez, pmed tegihez jo.
Nor’- kасlеsе kaikjalepei, kulеb – mi-se käveleb ümbri.
Čokkoib vanhan ukon-se bokha, sanub: «Juša-d’äd’, ken-se šobaidab ka».
– Šobaidab ka hüvä, sanub, ištu, ala kidasta.
Nu vot išttas.
Minutad vištošküme proidi jäl’ghe necida paginad.
Vdrug kacuhtiba – kondi tuli rindale i zavodi sen propašinan söda.
Juša uk kacub, a ii rohti ampta, Käskeb norembale: «Sinä, saab, ambu».
– Ii, prihäč, sinä, saab, ambu.
Nu i vot, sihessei pagižiba, jäl’gmei nor’ reši ampta.
Ot’ da ku paukaidab, ka Juša-uk orgbo labazaspei da kondjale edehe.
Nu, kondi pagen’.
Nor’-se las’kihez, saab: «Näged, Juša-ded, sanuin’ vet’, ampkam molombad, a sinä, näged, ed ambund, ka vot i lanksid’, pöl’gästuid’».
Muga kod’he tuliba.

Ühten kerdan tovarišoidenke nellän kes’ken läksimei kalha.
Lendimei venhed ülähäks jogedmo kilometrad nel’l’, nu i zavodimei päzda orgho hilläšti.
Kut kaladamei?
Nazįvaiše nece pribor - vada, tegese hän langaspei.
Tönduimei orghopei.
Siloi lohen käs’kliba sada.
Ajamei hilläšti kod’hepei.
Kalad saimei äjän.
Kaikutte lohi vedab kilogramad kuz’, oma i kaks’tošküme kilogramad.
Proidimei der’ounan kaiken čisto.
Der’ounaspei läksimei jo kuume sadad metrad.
Konz lohi iški, minä heikahtin’: «Veda, tovariš!»
Nu, vedouzimei.
Lohen ülähäks lendimei, minä händast venheze i zavodin’ necen lohen rikta.
Otin’ ez’meižen kerdan kurikoižuu iškin’, a tovarišad kahten kes’ken venhen n’okuiš miid’ randha vediba.
I vot necil’ aigeižuu venhen minei kukerziba, zaliba vedel.
Minä okažimoi rindhižessei vedes.
Nu a tovarišid’ üks’ minei: «Spas’käd lohed, a ii ka, kaik lähttas».
Üks’ tovariš venheze skokkaht’, tabaz’ lohen-se šahliš i kidastab: «Minä, prihad, sain’».
Minä hänele: «Čortan sinä said’, lohi-se toižuu randou jo, nakkana män’».
Prišlos’ nene riktud lohed venheze lendelta, potom minä kut kül’bin’, nu ka randha läksin’ i kod’he tönduin’.

Ez’meižeks mecnikad mändas mecha, lüutas kon’d’jan jäl’gid’ möd, kon’d’jan panetadas pezha.
Panese kondi kaika diki paksuhu mecha, kus om äi kuzid’.
Necen kon’djan jättas, kuni ii tehte äjou lumt’.
Mändas da nutanzoittas koiril’.
Sid’ eciškatas mecnikan, kudam voib necen kon’d’jan sada, inače nazįvaiše mödas-gi necen pezan.
Pezas voib uuda kaks’ kon’d’jad, voib poigidenke erasišti kuume – nel’l’.
Tuudas mehed ohotsojuzaspei i osttas necen pezan.
Konz osttas kon’d’jan, mändas neci’ä kon’d’jad samha.
Ez’meižeks narodad kuctas mest’ kuumeküme.
Necen tahon kaiken ümbri ottas, ümbärtas, siižutadas narodan ühthe siihä ümbri kon’d’jas i jättas verejäd, kus mecnikad piittas oružjoidenke i varastadas, kut kondi tuleškandeb hiide päle.
Oma mugomad mehed, diki boikijad mecnikad, jegerid’.
Nene mecnikad mändas i pezha čokaitas kiihou.
Kijaz mugoine: varz’ panese puine, agj-se roudeine, terau diki.
Necil’ kiihil’ čokoitas, kon’di lähteb sigäpei.
Narod zavodib kidastada.
Nu, konečno, kondi narodale päle mäne ii, hän mäneb, kus ele kidad.
Nu i koirad mugažno ajetas sin’n’a.
Konz tuudas vereihe, mecnikoidennost, mecnikad ottas i necen kon’d’jan amptas.
Erasišti putta ii sa kerdou.
Ühten kerdan kahten kes’ken mecn’ikad siižuiba neniš vereiš.
Kon’di sin’n’a loihez hiidennost, nu i ambui tovariš sit’.
Ambui, putui händast, a kondi-se ol’ sur’, pudale vištoškümele.
Nu i hän päle hänele töndui.
Hän oti, tovarišou oružjan hvati, hloponi ampta toižen kerdan.
Konz kon’di valihez, siloi eskei jo hän vzdohni: «Oh, rikoin’ sindei».
Nu i potom necen narodan, ked oliba sit’, ižandad makstas, dengad hiiläze anttas, kons kon’djan todas kod’he.

Mecatas razno, ken kut voib.
Životin prapadn’u om, voib sille sada, voib karoihe sada, voib kl’apcoil’ sada i voib oružjou sada.
Minä roskažin', kut händikid' sadas lihale.
Eduu stroiba mecha pertiižen ili staneižen lagedale sijale.
Vöskenziba nečile sijale prapadn’uizid’ živateid’.
Händikahid’ oli diki äi.
Necen padalin’ eduupei vödas i karaul’d’as, konz händikahad zavot’t’as käelta nečile lihale.
Konz hii zavot’t’as käelta, siloi kahten kesken mecnikad mändas neche pertiižehe i ištusoiš.
Nu, ištusoiš homenczor’ou ili ehtkoižuu ili konz om čoma, sel’ged, kudmeine ö.
Išttas i varastadas, konz händikahad tuudas.
Konz händikaz podoidib hil’l’ašti, necen händikahan amptas.
Ihastudas mecnikad.
A erašti oma slučajat, mišto amptas da siriči, ii hüvä rad lähte.

Lüutas jäl’ged händikahiden, homenczor’ou.
Händikaz edahaks pejou mäne ii.
Nene jäl’ged ottas i ümbärtas mecnikad.
Keradasei viden kesken ili nel’l’an.
Om mugoine noreine, noreižes oma mugomad flaškad rusttad.
Händikaz vareidab rusttad.
Vot necen sijan, kus išttas händikahad, ümbärtas, jättas verejän, kuna jäb kahten kes’ken mecnikoid’, a kahten kes’ken ümbärdaškatas.
Kahten kes’ken ümbri ümbärdussijad händikid’ küstas, ambusketas holostįjaspei.
A konz händikaz tuleb vereihe, kus nikeda ele, amptas i riktas.
Tariž ampta kerdou.
Erasišti oma slučajad, ambundaspei händikaz skokkahtab päliči nenid' flaškoid’ i pageneb.

Ez’meižeks dogovorišoiš nel’l’an- mecnikad.
Kar kaida tariž, ii madal, oliš süvä kuume metrad.
Tehtas karan, necen karan kaiken barboil’ ümbärtas, mišto ii valiže bokišpei.
Kes’kele karad pandas pachan.
Pachas sigä mastin.
Mast’n’aha pandas mitte-se kozaine ili vodnaine.
Kaiken ukrepidas čomašti, vahvas, soubatas hänen, verejän tehtas.
Verei iče avaidase i souptase, a enambad ii avaite.
Händikaz konz mäb sin’n’a, nu ka hän tagaz punoutase ii voi.
Mugoine prohod kaid, mišto voiž mända ristit, a händikaz kätas tagaz ii voiž.
Händikaz kulištab kidan, sen sigaižen vižun ili lambheižen värižendan ili koiran nutandan.
Konz hän touvhuu om näl’ghine, tuleb neche tahole.
Konz hän tuleb necen tahonnost, karannost, mäneb hodadmu, vereine edeleze avaidase, konz hän stukičihe ka, nu i sin’n’a ličose.
Sada koirašt hänele nikut ii sa, nece pacas siižub nenenno ümbri kahtes metras.
Skokkahtada ii sa, a tagas pätiše, verei souptase.
Potom toine voib tuuda, kuumanz’, i voib kogoneižen artelin’ händikahid’ sada neche karha.

Mecoin’ kim’ interesnii.
Tariž mända aigoiš, mišto homenczor’ad ii magata, pimedeižes lähtta, poliš üin’.
Kuden virstan taga minä mänin’.
Konz minä mänin’ sin’n’a, tegen’z’ jo kuume časud homendest.
Mecoi zavodi kimdä hämäreižes.
Kulištin’ – klokkab, kobegan’z’.
Minä podoidiškanzin’ necen mecoinnost.
Kuni minä podoidin’, kulištin’ – jäl’gil’ ken-se höpkäb.
Minä san: «Ken-ni ristit om, ii mahta kimitada, tedan, senes käveleb».
Mecoi ol’ višküme metrad minuspei, kului čomin’ diki, kut kimib.
Kulen kaiken aigan ken-se höpkäb jäl’gil.
Kaclemoi pimedaha, polhe, toižhe – nikus nikeda en näge, a kulen ken-se höpkäb.
Kenak hän om?
Heikahtad ka mecoi hiitäb kimindan.
Jäl’gmäi minä podoidiškanzin’, tulin’ prosekale, prosekal čapet pedei.
Sen pedeiladvan minä ümbärzin’.
Čut’ kočkahtad ka i mecoi lendab, kulištab ka.
A kondi-se tuukuind ii nečida, hän ladvale i valihez, tegi šumun.
Ladv katten’, minä punouzimoi, kacun ka siižub korttemb mindei mugoine kondi.
«Kuna sinä tulid'?».
A hän: «Hä!».
Kelen oigen’z’ minuhuin’.
Minei i jougad i käded i kaik sijad ...
em mušta omk kepk päs ili ele.
Nikut emboi nimidä tehta, muga i hot’t’as kaik sijad.
Jäl’gmäi koje-kut uspokoimoi, otin’ patronan pul’kanke čokaižin toižen kädhe, nečhe kond’jaha ampta zavod’in’, ka ampta emboi nikut.
A hän siižub da kelen ozuteleb minei da šahaidab: «Hä-ä, sab, putuid’ nugde sinä, naroviške, minä sinei ozutan».
Sit’ kojo-kut uspokoimoi, pricelimoi, ku poukeidan, kondi bokale sihe skloraht’, ohkaht’, kutn’a sada mest’ heikaht’ da minuspei pagod, minä jäl’ghe.
Jokseb metrad sada da möstona siižutase da möst: «Oho-ho».
Minä san: «Miak sinä kidastad, vähou putui?».
Hän möstona: «Oho», – vuu kidastab enambou.
Möstona jokseb, möstona minä jäl’ghe hänele.
Potom minä dumain’: «Mihe minä durak joksen, hän kuna-ni siižutase da voib söda».
Pörzimoi tagaz.
Minä san: «Ambuin’- verno ili en?».
Tulin’ ani sille sijale, kacuhtin’ – točno.
A pul’k-se ol’ minei razrivnįi.
Konz minä ambuin’, putui karvoidmu i händast oskolkoil’ vaišena ozeiž, a ii kaikuu pul’kou.
Potom pigembali kodhe prikatin’ turuda, ika, minä san, toine tuleb ningoi ka lineb čudad siloi.
Tulin’ kod’he.
Mam sab: «Mijak sinä aigoiš tulid’?».
Minä san: «Ala pagiže, tämbei ambuin’ minä kondjaha, da koje-kut minä päzuin’».
«Nece, sanob, čud ka čud, igäs ningošt’ eleškend».

Ühten kerdan minä mänin’ kalha.
Venhen otin’ homencuu aigoiš i tönduin’ kalha.
Ajein’ virstan, niken kokeidand ii.
Konz kod’he tönduin’, venehehe ku paigeidab, čut’ ii hambhišpei simad hädant.
Zavodin vedada ka ii tule, venhen vedab tagaz.
Minä san: «Nece ken-se zver’ putui, ka kubaidab.
Nece ka nece, minä san, mitte životni putui».
Nu i zavodin’ händast ičiin’pei vedada.
Hän mindei vedab, a minä händast vedan.
Vedin’, vedin’ rindale, vedele päle leta emboi.
Kacun ka metrad tobnemb mugoine houk’kulu.
Sun avaiž – minum päle mäb sin’n’a.
Nu, hüvä, houg’ minei edeles hvati i siman orgho, män’ pohjha.
Minä hänen len’din’.
Minutad polenkümnešt’ minä hänenke sit’ babimoi, nikut ii sa leta, ii sa sada nikut.
«Naroviške, minä sindei vedan madalale, ka linnep paremb.
Hambhiže siman sain’, ka minei hambhad-gi hädab, muga kubeidab.
Jäl’gmei sidoin’ jougha siman i tönduin’.
Metrad viž muga jätin’, hän kaiken pohjadmu tuleb.
Minä kutn’a čurkan hänen vedan.
Hän hil'l’ašti tuleb, minä suudan.
Muga suuzin’ sihessei ...
om sigä miil’ kaidelmaz, neche kaidelmahassei.
Rand-se madal, neche randha tulin’, kacuhtin’ – ak tuli vastad kastmaha järverandha(a elän-se minä järverandas), padanke da, dumaib, što minä hougin’ sain’ i padha panen edeleze, a ii muga lähtend.
Minä san: «Tuleške, akaine, abuta minein’ hougid’ otta».
– Alako sä tühjäd pagiže.
– Kacu, näged mitte minei om propašin, emboi nikut ...
Sim om jougha sidotud eskei.
– Nu, hüvä.
Hän joks’ sinnä.
Minä läksin’ venehespei, puuvhessei bradin, hougin’ kutn’a härgän vedaškanz’in’.
Tabazin’ kahtuu käduu i mi väged vedan.
Hän ii tule.
Potom hilläšti hän libui krežaspei-se sigäpei.
Sit’ minä hänen madalaha sain’.
Minä haškun – muga i saskendamoi randha.
Jäl'gmei saimei ani jo madalale.
Hän ku skokkahtab sen korččuu, träsnib – ii päzund, minä vedouzin’, ii päzund.
Minä vuugi härgän karččikš vedan.
Toižen kerdan skokkahtab, kuumanden kerdan ku br’ingaidab, mujuštin’ – jo väl’l’ sim minei.
Kuna hän?
«Sim kattez’, minä san, libo uštken ot’».
Kacun, ka ušte, sim – kaik om, a hougid’ ele.
A houg’- mugomou valuu, kutn’a lainiž sur’ män’.
«Mä na zdorovje».

(Sarn)   Ende mäni jäniš händikhaze adivoihe.
Vinuti händik necen jänišan.
Jäniš humouzui.
Humouzui, a händikaz sanub: «Alа mäne, jäniš, kod’he, ika sindei reboi söb».
«Söb, ka minä reboid’ en vareida, minä kondjad en vareida, en vareida nikeda».
Astub jäniš pajanke.
Drug kulišt’: reboi.
Reboi kulišti jänišan da i jäl’g’he.
Ka jäniš joksi, joksi, joksi, kaks’ koivud ühthez kazvnuded.
Jäniš ku skokkahtab koivuiš keskes, a reboi-se zavodi skokkahtada i putui.
Putui, a jäniš-se käded kormanoiš da kävеlеb:   «Zdumain' – pästan, zdumain' – en, n’ugde min’ zdumain', sen tegen».

(Sarn)   Mäni üks’ mužik.
Oli hänou sorüunas herheht semetut.
Hargniba kurged.
Kacui da i sanob: «Mi kurgideke zavot’t’a».
Oti rihmoid’ sin’n’a parazi diki äjan, parazi, kartaižen tegi habaižen, vinad sin’n’a valoi.
Kurged tuliba, herneht süibä, süibä, kartaižespei vinad jüiba i humouzuiba.
Humouzuiba i venutas.
Nece mužik män’ homencuu aigoiš.
Kurged venutas.
Hänou sigä nor pit’g diki.
Kurgid’ hän oti, ühthe sidoi, ičelaz völe sidoi da sab: «Söda herneht, mini hiid’ ii sa kantta, n’ugde uitte ii».
Veri kohtule da herneht söb.
Süi, süi, kurgil’ humou lähteškanz’, libuškat’he.
Suugil’ ropsutadas, jougoile libuiba.
Kruk’aškat’he, kruk’aškat’he, suugil’ ropsutaškat’he.
Hän dumai, händast ii lekoi, da i händast-ki lendaškat’he.
Kurged letas händ ülemba, kurged järves päliči, hän surmhassei varaidab: n’ugde sortas.
Kurged joges päliči, mecas päliči, korbiš.
Hän dumaib: «N’ugde mäne teda kuna i vedas».
Lendiba, lendiba, mugoine so.
Nečile sole garbüut sömhä kurged pohmel’jas laskeškanzihezoi, hil’l’ašti laskhezoi, laskhezoi.
Hän ku höpsahtab da puuvhezessei putui.
Mi n’ugde zavot’t’a?
Deren edahan siičeme virstad.
Oti da joksi sin’n’a, zastupad pakiči, mužikad andoiba zastupan.
Tagaz tuli, jougad kaivoi da kodihe tuli.

(Sarn)   Ende eliba mužik da ak.
Elend hiil’ hebod.
Nu mužik sanub: «Den’goid ele osttes, mända kuna-nibud’, da miččeheni bohataha mužikaha öks da voruida hebo».
Läks’ kodišpei, dorogadme astub da dumaib: «En tä kehe mända da kus hebo voruida».
Dumai, dumai: «Mänen vot ningomaha bohačoho, ödun i hebon voruin’».
Händast mužik sabust’.
«Edahasik astud?».
– «Ka astun nakkana ningomaha derenaha az’ad».
– «Ka minä-gi sin’n’a derenaha astun».
Sen paginan, toižen paginan otiba.
«Astun, saab, hebod voruimaha, ningomaha pert’he».
– «A minä, saab, astun sihe pert’he prihašt’ voruimaha».
– «Kut sä priheižen voruid’?».
– «Ka voruin, saab, muga: ehtkoižuu ištuse užinale, priheine kerdan hernub, niken ii sano ”Buid’ zdorov”, toižen kerdan hernub – niken ii sano, kuumanden kerdan hernub – ii sano, i minä öl otan necen priheižen.
Minä, tedad, olen čort».
– «Nu, čort ka čort.
Minä ka ödun, uinotas kaik, mänen tänhale, hebon val’l’astan i uidin’ hebuu».
Hüvä, tuliba.
Mužik män’ pert’he, öks taričihe, a čort trubha ličoiheze da i kundleb sigä.
Müžik ödui.
Užinale ištuihezoi.
Priheine čehni hernuda kerdan, niken nimidä ii sanotud, toižen kerdan hernui, niken nimidä ii sanotud, kuumanden kerdan hernui niken nimid’ä ii sanotud.
A nece mužik i sanub: «Buid’ zdorov».
Nece trubaspei kobegan’z’: «Hebomvor, Hebomvor!».
«Ka mi hän kulub?»
– ižand saab.
– «Ka kulub, prihač, vot midä.
Mini dovediše nügde jo priznaidas.
Minä, sanob, tulin’ tijale hebod voruimaha, а minunke tuli čort necidä tiide prihašt voruimaha i sanoi vot ninga i ninga.
Kuume kerdad priheine hernub, niken ii sano ”Buid’ zdorov”, ka min’ä öl priheižen otan».
Ka mužik hälle spasiboid’, ak spasiboid’.
Homencuu mužikan sötiba, vinou jötiba, hebon val’l’astiba i hebon andoiba kaiken val’l’astusenke.
Mužik kod’he šarahti.
Hebod ii voruind, andoiba čomašti.

(Sarn)   Ende derüunas koli pap.
Papid’ ele.
Mužikoid’ enambid’ kir’häd’ niken t’edä ii.
A oli mugoine hotkii mužik, Platonaks kucuiba.
Händast papikš valičiba.
Mugažo kir’hä ii tedand.
Mändas ristitud pagastaha.
Nece Platon diki sanktan knigan tob outrišpei: «Susedad, tedatei necen knigan?».
Sigä sanotas susedad: «Tedamei».
– «Tedatei, ka ii tari lukt’a».
Tagas outrihe vöb.
Toižen kerdan mändase pagastaha pühänpejan.
Möst nece Platon lähteb suren kniganke sigäpei: «Susedad, tedatei necen knigan?».
– «Tedamei».
– «Tedatei, ka ii tari lukt’a».
Vüi sinnä outrihe da sanub: «Susedad...».
Läks’ kadel’nicanke sigäpei: «Min’ minä radan, se i tii».
Hänou sapuksär’he hil’ langez’.
Hän lankteiž, jougad ülähäkspei träsib.
Narod-gi jougad ülähäkspei, da i träsiše.
Min’ radab Platon, sen ratas i susedad.
Hüvä, möst služb proidi.
Erasen kerdan mäniba pagastha.
Da nece Platon lähteb kniganke outrišpei: «Susedad, tedatei necen knigan?».
Nu, sigä eras sanub: «Tedamei, emei tekoi, da lukt’a tariž».
Hän saab: «Susedad, kuivakatei suhrid’, a sinä, otec d’akon, soupta iknad i verjad, lugeškandemei kuume nedalid’».
Narod darom knig, kaik ukshe da uidiba pagastaspei.
Midä tari?
«Kuckam arherejad da žalg’amoiš, miak ninga Platon radab, necidä knigad ii luge da vu ladib pagastha soubata».
Arherejan kucuiba.
Tuli arherei, arherei sanub: «Nu, Platon, probui-ko slušt’a».
Platon kadel’nicanke läksi da i saab: «Otec arherei, outriš čogeižes trista rublei den’goid’».
Hüvä.
Nece män’ arherei.
Kacuht’, kuume sadad den’goid’ čogeižes, ot’, kormanha pan’, surhe, ot’ kadel’nican Platonoupei, tuli: «A sinä, otec Platon, elä edlespei papin’».
Muga i Platon papikš jäi.

(Sarn)   Ende astui soudat soudatanpei kod’he.
Mašinoid’ elend, ni midä.
Sur’ diki perelesk.
Astui, astui, a necil’ pereleskou üks’ eli uk da ak.
Enamb eleid’ elend.
Nece soudat tuli, tari ö magata, surdui.
Taričese öks: «Pästa, d’ad’a, öks».
– «Ka pästeižin’-se, pästeižin’, da ičemoil’e-ki ele sijad.
A vot om toine pert’, bude rohtid' magata sigä, ka mäne».
– «Ka mijak minä en rohti?».
– «Ka vot kut, prihäč-soudat, ken sinnä panese, enamb tagaz niken ii lähteske».
– «Minä-se surduin’ i panemoi.
Da i kedak sigä om?».
– «A eletas sigä čortad».
– «Čortad oma ka minä čortid’ vįživin’».
– «A vįživid’ čortid’ ka minä andan tütren mehele da i necen pertin’ sini andan».
Soudat oti, män’ toižhe pert’he, päčin’ taga ličoihe da i kacub.
Kundli, kundli, ka kacuht’, polišüin’ ka – čortit’ tuleškan’z’.
Ka čort tal’jankanke tuli, ka vändab, ka kargeitas, kokitas, ken-gi kut.
A eraz čorteine i soudatan sigäpei homeič.
«Kackat, om naku soudat, mii händast opendamei».
Soudatan sigäpei vediba keskele lavad, ii tekoi, mi zavot’t’a, kut händast mokita.
Soudat saab: «Ougat tii mokikoi, ankat minä hot’ tiile vändoudan.
Kargeidoudatei da eskei mindei mokičeškandetei».
Andoiba čortat tal’jankan.
Hän ištuihe.
A tal’jankou-se väta mahtoi čomin’.
Ištuihe.
Ot’ ku väta, ot’ ku väta, ka čortad kargeižiba surdundhassei.
Kaikile väta ofot teg’hez opetas.
«A sinä miid’ ninga opendeižid’ vänmaha da mii sindei emei kostteiš».
– «A mijak en openda?
Mängät-ko, – sanob, – tehkatei sur’ kurik».
Kurikan tegiba čortad, toiba.
«Tehkat, saab, naku riig sverlou läbi siinäs».
Čortad riigun sverliba.
Hän sanob čortale glavnijale: «Čokeida pä».
Čort pän čokeiž.
Hän necil’ kurikou perskhe höpseiž - čort läbi siinäs män’.
Kaikid’ čortid’ läbi siinäs pästli, ni ühted čortad ele.
Läksiba čortad, hän pan’he magatha, homencehessei magaz’ holeta.
Homencuu libui, čortat ni ühted ele.
«Män’gät, kackat, om-ik soudat-se».
Tuliba kacmaha, ka soudat magadab, likutelese.
Soudatan nuustatiba.
Nu, uk andoi tütren mehele.
Svad’ban svad’boičiba.
Necen pertin’ pridannijaks sigä.
Soudat eläb akanke.
Eletasoi voden.
Tuli toine sügüz’.
Akanke soudat mäni sole garbl’oho.
Garb’uud poimdas.
Sigä üks’ čort tundišt’ necen soudatan.
N’ugd’e, saab, mii opendamei sindei.
Män’, čortile vestin’ satoi.
Čortad keradeleškanzihezoi.
Soudat häpstui, ii teda, midä zavot’t’a.
«A užoške otan minä, saab, naku kalun da soho-se punotaškanden.
Hiid’ jo sverlou sverliba ka varegatas n’ugde aigoin’».
Ot’ kalun, soho ku punotaškan’z’, ka čortad-se jo asttas kuna putui.
«Uit’kam terambi, ika necid’ vu läbi sos miid’ pästab sinnä, son alle, ka siloi mäne teda, mitte elo linneb.
Erigakam necid’ soudatas».
Čortad igäks kaikeks sit’pei uidiba, mäne teda kuna.
Soudat tuli kod’he garbl’ospei.
Gar’b’uud diki äjan poimiba, odva toiba.
Akanke eläškat’he spokoino.

(Sarn)   Ende eliba ug da ak, nikus lidnas ei olesket, nimid’a ii tekoi.
Rahvaz tuudas lidnaspei ka sanotas: «Oi om Piteriš-se ka čoma».
Hiiläzei elod – üks’ lehm.
Uk akale sanob: «Vot mid’a, ak, n’ugde olemei vanhad, pigei tari kuuda, mön lehmän da ajan Piterihe».
– «Ka min’ sin’a uk lehmän möd da ajad Piterihe.
Üks’ lehm da i sen möd i dengad hajetad da enambad miil’ nimid’a ii linne-gi».
Uk ii kundlond, lehmän müi, dengad pani šouguižehe i töndui Piterihe.
Ajei Piterihe.
Tuli ka sigä vagzaluu kaks’ mužikad loiheze i händast tabaziba, saaba: «Mii sindei, deda, amu jo varastimei tänna».
A uk i dumaib: «Mi hän mittek min’a mugoine mez’ olen?».
Vüibä händäst, briiba, keričiba, ladiba, sobitiba general’skiihe sobihe, pogonad hälle paniba.
«N’ugde, saaba, miideke mänemei loukha.
Siižutade i usid’ väheižuu lad’le, mii sanomei: ”Nece?”.
Nu ka sinä sano: ”Aha”.
Muga rada da enamb sineiš nimid’a ii tariž».
Tuliba loukha, ukon mašinuu toiba.
Uk siižub loukas, usad pühkleb.
Kahten kesken mäniba, lavošikale sanotas: «Käski hän miile valita mid’a tariž ka».
Mänibä viručkan taga, kudamehe kosketas kädou: «Nece?»
– «Aha».
– «Nece?»
– «Aha».
Ka nene kandišiba, kandišiba, sanoba: «Generaluu tütar mehele mänob prostan soudatan taga, ka tari pridanijad».
Otiba, otiba, mašinoihe kahthe, kuumhe sigä gruziba da i ajoiba.
Nece uk siižub, general.
Lavošikad pakičeškat’he dengoid’: «Anda, general, dengad».
Hän: «Aha».
– «Ka, general, dengad tariž».
– «Aha».
Ven’aks uk mahta ii, pakitas ven’aks.
Uhu da aha.
Potom nägištiba, što ii general.
A neno oliba vorad.
Ukod perskehe potkeižiba, loukaspei tačiba.
Uk töndui.
Koje-kut saihe möstona vagzalale, pogonad hädi.
Rahvaz pojezdaha ištuškan’zihe da ug-gi ištuihe.
Söda tahtoi, dengid’ ele, lehmän dengad-gi hänou otiba.
Ištuihe pojezdaha, väheižen ajoi, pojezd siižutihez.
Uk kacuht’ – neno kaks’ mužikad vagonaha tuliba.
Nece uk tundišt’, saab: «Möst mindei vödas službale miččele-ni generalaks Piterihe.
Jose pördutadas?».
– «Ka sin’a, ded, tägä?».
– «Tägä».
– «Sin’a, ded, miile služban služid’, nu ka mii sindei tulimei roššitaimhaze».
Uk ištub, ii teda, midä i sanoda, ven’aks mahta ii.
Ukole toiba söda, ostiba buukoid’ da mid’a putui.
Andoiba ičeze lehmän dengad, vuu-gi dengoid’.
Uk tul’ kod’he.
Der’uunaspei ukod küzumaha mändas, mittek Piteriš-se.
«Mänin’ ka suren služban služin’, suren nagradan polučin’».
– «Miččen sä služban?».
– «Generalan, da i vu general’skiiš sobiš kod’he tulin’».
Ozuti pogona uk i kaik sijad.
«Andoiba, saab, mini d’engan suren, n’ugde igäks bohattuin’.

(Sarn)   Ende eliba mužik da ak.
Mužikou da akou oli lapsid’ diki äi, eliba diki bedno.
Lehm prapadi, üks’ oli da i.
Dumaiba, dumaiba, mid’a n’ugde zavot’t’a.
Üks’ lehm oli da i se prapad’.
Ak sanob: «Mäno, mužik, bairil’ pakiče vüghä dengoid’, hilläšt’i maksamei».
Mužik män’ bairinno da i sanob: «Bajar’, anda vüghä den’goid’ miile.
Lehm prapad’, lapsid’ äi».
– «Andan, bajar’ saab, dengoid’, tol’ko ningomale strokule maksta».
– «Maksan, maksan».
– «A ed maksa, ka minä lehmän sinei mön da den’gad tagaz otan».
– «Siloi jo ota, emboi maksta ka».
Andoi bajar’ mužikale dengoid’, mužik mäni, osti lehmän.
Pidi necen lehmän, pidi, strok tuleb, den’goid’ maksta-se ele.
Bajar’ dengad pakičeb, den’goid’ ele.
Bajar’ andoi sudha.
Mužik pöl’gästui.
«N’ugde, sanob, bajar’- ka mindei jo sudib.
Otab lehmän da i sudib vu t’urmha».
Hüvä.
Lehmän ot’, tagaz müi, den’gad pan’ šižlähä da astub sudale.
Pä pästtud da astub.
Čigan homaič: mužik astub pä pästtud da sin’n’a sudhapei.
Loihe čigan: «Mužik, mijak sinei pä pästtut ka».
– «Ištu, čigan, vaitti, otin’ bajaril’ vüghä dengoid’ da lehmän ostin’.
Bajar’ den’gad pakič da emboi strokule maksta.
Lehmän müin’ da n’ugd’e sudale astun, den’gad-se sudou antta».
– «Oi, sinä gor’a, minä sindei opendan sut’t’as».
– «Kut?».
– «Polen den’goid’ andad lehmän mine?».
– «Andan, andan».
– «Minä opendan.
Mänod sudale, küzutasoi sinei: ”Mužik, den’gad barinou otid’?".
Nu ka sin’ä sano: ”Nu i što?”.
– ”Ka tari maksta”.
Sano: ”Vot ješo”».
Mužik tuli, šapkan hiiti, sud’jale kohtha siižutihez.
Ez’mei sanoi bajar, а sid’ mužikou küzeleškat’he: «Sinä, mužik, otid’ bajaril’ d’en’goid’ vüghä?».
– «Nu i što?».
– «Tari maksta».
– «Vot ješo!».
– «Ka kutag muga, vet’ sinä, otid’ ka tari maksta».
– «Nu i što?».
– «Ii kut- maksta ka tari lehm tagaz möda».
– «Vot ješo!».
Nu midä, sud’jad sanoba: ele mužikou mel’t’.
Mänibä rešmähä sudad, sigä rešiba: mužikou mel’t’ ele, mužik glup, lapsid’ äi, a bajar’ bohat, okha mužikale ostab lehmän tagaz.
Min’ sä hänenke uradanke teged.
Tuliba, mužikale bumagan lugiba.
Lugiba da mužik edlez siižub.
«Mužik, mäno kod’he».
– «Vot ješo!».
– «Ka mijak siižud?».
– «Nu i što?».
Mužikan odva kaimziba ukshe.
Mužik läks’.
Läks da astub, a čigan-se soumeižen taga varastab jo.
Mužik vaiše čigananno-se tul’, čigan souman tagapei loihe: «Mužik, anda mine pol’ den’goid’».
A mužik saab: «Vot ješo!».
– «Ka vet’ sinä mini toivotid».
– «Nu i što?».
I čiganale mužik dengoid andand ii.
Tuli kod’he, osti lehmän i mužik eläškanzihe.

(Sarn)   Ende eliba muzik da ak.
Nu ak mugoine upr’amį, mugoine upr’amį.
Ježeli mužik sanob «roudeine», ka hän sanob «puine», a mužik sanob «puine», ka hän sanob «roudeine».
Mužik jo lüi, lüi, a saab: «Ii mid’a mini t’urmha putelta hänen täht, händast ii sa opeta».
Mäniba ühten kerdan mecha, pejän radoiba, radoiba, ehtkoižuu tönduiba kod’he.
Horoši oja, oja nece diki hotko jokseb, a päliči ülähäine süud lahkoižiš.
Nece mužik sanob akale(akou kašal’ sel’gäs pal’l’az): «Ak, ala pane kivid’ kašlihe».
– «Panen-se ka panen».
Oti i töuden kašlin’ kivid’ pani.
A mužik sanob: «Kived panid’ nu ka ala sido rindust-se kašliš».
– «Sidon-se ka sidon».
Oti da i d’iki vahvas sidoi.
Tönduiba.
Mužik süudas proid’i, ak keskele süudad tuli, da i mužik sanob: «Ak, kaco, kivid’ om töus’ kašal, nu ka ala kargeida süudou».
– «A kargeidan-se ka kargeidan».
Ot’ ku ak kargud süudou.
Süud-se kattez’ da ak-se vedhe langez’.
A mužik-se edembahko mätheižele uidi da vu dumeib: «Jose libub vu sigäpei».
Varast’, varast’.
«N’ugde jo, saab, ii libund ka načein’ uppoz’, načein’ nečid’ akas päzuin’».
Muga ak uppoz’, a mužik hüviš meliš kod’he tul’.

Nahkan minä vilen viičou, ligotan, vedan kr’ukloudale.
Tegen birbin, viht’atan kuukuižele.
Sugasele ag’jan tegen, kertan, punotan i varadan varou.
Azotan sugasen, ombleškanden.
Omblen sären, zadnikan i peredeižen.
Kändan oikti, panen tohen zadnikha, stročin, panen stel’kan, pälin' kuvale pihthil’, tartutan pohjan, kuidan päčil'.
Tegen pihleižed špil’kad, išken pohjad, tegen kablukad.
Hädan kuvad, sel’gitan špil’kad, pälin' sapkad praviloile(kaks’ pravilad oma), i sapkad voumhed oma.

Pajatagam pit’kid’ pajoid’,   pajatagam lühudįd’.
Uugam lüpköi vanhoid’ prihoid’,   fatib miile norembid’.
Kukkub kägei, kukkub kägei,   konzgi kukkub, konzgi ii.
Minun milai muga radab:   ehtou tuleb, toižuu ii.
Kukkub kägei, kukkub kägei   kuivan kuzen ladvas.
Voikab, voikab niičukaine   čomou prihou kaglas.
Paštab, paštab peiveihudem   boksiin’ale iknaha.
Kacuhtaške, mamoihudem,   mitte verhiš eläda.
Oi sä, mamoi, oi sä, mamoi,   rodid' sinä gor’ale,   stanovitsa jougaižile,   oigenzid' sä raffaze.
Kukkub, kukkub kägoihudem   kahtuu habalehtuižuu.
Voikab, voikab niičukaine   jogen taga peskuižuu.
Rahnoin’ snapun, rahnoin’ kaks’,   molombad-ne praznikaks.
Tegin’ drugun, tegin’ kaks’,   molombad-ne edahaks.
Sanuin’ minä kanaižele:   ala muni laptaižele,   muni minun pordhaižele,   kümne munad priheižele.
Paik-se čoma, paik-se čoma,   rüuneižed-ne parembad.
Oma verhiš prihad čomad,   jälleižed-ne parembad.
Mušta regi, mušta korj,   mušta kus mi kateimoiš.
Mušta penes pertiižes,   kut mii seboitelimoiš.
Oi sä, Ul’a, oi sä, Ul’a,   vouged samovar stolou,   vouktad čaškad valetud,   Ul’ou kudrid käritud.
Van’a šurgab regudel   derüunanno mägudel   i nikonz ii säreida.
Mikš vilud ii vareida?
Torskahtab i jorskahtab,   tol’ko lumi pörskähtab,   vastmäghepei joksendab –   vot ku lämän saskendab.

Žalanni-se čomaine,   min kodiš pagištas?
Besedan täht nimidä,   sinun täht laitas.
Žalanni čomain’e,   rusked kehker rožaine,   must sinä sil’mäine,   tervehta üks’ kerdaine.
Kacuhtagatko, prihäd,   mi hän kroul’uu tvoriše:   harag tal’jankaha vändab,   uugen n’okus pidäse.
Čoma sinä niičukaine,   lühud silai kauhtanaine.
Säs’k polgi jougale,   ii sa mända gul’gele.
Ala astu iknalustme,   astu sinä saduspei.
Ala eči surt’ bohastvad,   ištte sirotinašt’me.
Kički vändoine,   Potašovan pajoine.
Kahtes rubl’as zirkloine,   puutinikas paikaine,   p’atačnikas kol’caine.
Iknannou-se mežaižel   venub miloi krežaižel.
Rindaine-se ombeltut,   sapkaižed-ne lakitut.
Tu’i-luli, lumi su’i,   tuli läm keza.
Mänin' minä kasardamha,   löuzin' munid’ pezan.
Ala tege, N’uša, kudrid',   muite oled čomaine.
Jesli teged, N’uša, kudrid',   Kol’a meliš zbiiše.

Tu-tu-lutu, savi-lutu,   paimen, paimen.
– Kus, paimen, paimendad?
– Soveril'-koveril',   d’akonan nit’uižil',   ponamarin' pordhaižil'.
– Midä kulub sinnäpei?
– Marja tegi lapsen.
– Kut kuctas?
– Konstastinaks.
Koza hüppäst’ loudale,   kaži jäl’gele.
– Kuna koza uidi?
– Aitha ui’i.
– Kuna aitad uidiba?
– Krežan alle lanksiba.
– Kuna krežad män’iba?
– Härgäd topsiba.
– Kuna härgäd mäniba?
– Niiččed vediba.
– Kuna niiččed mäniba?
– Saudatiide taga mäniba.

– Kiskoi-kaskoi, kus olid'?
– Mirus.
– Min said'?
– Pün sain'.
– Kuna panid'?
– Pachan päha.
– Ken süi?
– Papin' koir.
Papin' koirad kuukuu,   hirt’ hijamau,   kažid kavaz’ludau.
Rihes rideltas,   gomnas toratas,   kujan päs kundeltas,   mägen päs šurgetas.
Kaik lapsed šurgetas.

Kalliš sinä kandeihut,   roditel’ rodimii mamiihut,   miččen sinä dumaižen-se dumaid',   mitččen si’ä radoižen-se radoid'.
Kerazitoi, kogozitoi vast käbedaha kezaižehe,   kärouzitoi libedaks lindiižeks,   käbedaks kägoihudeks.
Mänen minä mecaižehe,   ištte-ko lähembäižele puhudele,   edembäižele oksaižele,   siloi minä dogadin',   oled roditel’-mamuško.

Otan jouhod rugihišt, panen padeižehe vet, panen jouhod, nečil’ skaluu segoitan, stolou tahthan necen peksan.
Tegese kovembeine, min’a otan, turutan ningomid’ valuškeižid’, katkeidan, ninga turutan, turutan, käzil’ läpötan.
Sid’ min’a ajan, tegen skančaižen, segoitan südäimuden.
Südäimuden min’a skančaižhe, skančaižen umbištan da i päčhe.
Panen kandatest, panen muneižen südäimehe, miše magedemb da sin’n’a voihut da kalitkeižen-se umbištan da päle-se kandatesut, nu da i päčhe i sigä paštub.
Paštub ka min’a vedan da voidan i šlakeidan söda.
Čoma mujub.

Eli ende üks’ priha.
Kerdan, män’ hän bazarale i osti sigä zerklon.
Kod’he tul’, kacleb zerkloho: «Čoma olen».
Ak necen homeič, dumeib: «Minak hän sinna kacleb?».
Konz hän läks’(priha) kodišpei, ak kacob: «A, sanob, nügüde tedan, keda kacleb.
Hän, sanob, bazarou lüuzi neiččen da sen kartinaine om.
Tuleške, sanob, mamoi, kaco».
Mamaze tul’, kacuhti: «Ka, sanob, om bapka nečit’, minun vuitte».
Sit tuli tataze: «Ka min tii pagižetei, om nečit’ mužik, bardanke da furaškoiš».
Sid’ vähäine da tul’ iče hän priha.
He küzeltasei: «Kedak sina bazarou lüuz’id?».
– «A kedak om?».
– «Ka mii naku kacuimei, sanotas, da em tea, ken om».
A hän siižuti heit’ kaikid ühtes da ozuti: «Vot, sanob, tii iče oletei-gi».

Poručiba minun vouktan voudeižen-se,   krasnijan da krasoteižen   rodimijad da roditel’ad,   kal’hed da kandjeihuded   minun vouktan da voudeižen-se.
Minä krasuimoi i likuimoi   ičiin’ dubovijou da laveižuu-se   rodimijoide roditel'oide   čomas da čogeižes-se.
Rodimijad tii roditel’ad,   kal’hed da kand’jeihuded,   kacuhtagateske minun gor’o-gor'kijan päle-se.
Poručeičitei vouktan voudeižen ka   verhale vilule da randeižele-se,   diki edaheižele ka.
Verhad vilud armoižed-ne lin’das,   ii rodimijan roditel’an armod-ne lin’goi,   lin’das verhad vilud armoižed-ne,   kiven da kinkčed-ne,   roudan da kovučed-ne.
Sötei da tatoihudem,   kutag minei linneb n’ugu erigata-se   ičemoi kal’hez dа kanzeižes-se.
Sötei sinä da čižoihudem,   kacuhtaške minun gor’o-gor'kijan päle-se,   otaške šä minun vouged da voudeine-se,   krasnii da krasoteine-se.
Aigoin’ mäned vos’kal’hel da praznikeižele-se,   ka krasuižoitaške i likuižoita   minun vouged da voudeine-se,   krasnii da krasoteine-se,   alaske sinä da unohta.
Paštaškandeb vouged peiveihut-se,   minä verhou viluu randeižuu-se,   hot’ l’ämbitab kaidad minun hardeižed-ne.
Sötei sinä čižeihudem,   ala si’ä unohta krasuižoitta i likuižoitta   kut i ičiin’ vouged voudeižen-se,   muga i minun vouged voudeine.

Kevädel sabustelimei brotcal kalad.
Henot kalad saba ningomad, maimeižed i g’aredan kalan.
Touvel kiitäd maimkiitmišt’.
Kartohkeit’ krošid’ da maimiit’ sinna paad.
Päčipohg’ale levitam ouged i sinnä roiba kalan, kiivdamei.
Penen i suren, hougid’ daže kiivedelimei.
Edel sadihe ejan kalad, pudin’ kahesin’ sabusteldihe.
Gärved rindal, gär’v miil’ ičemeiden derenas sür’.
Potom ajelimeiš Mud’gärvele, Tüžangärvele, Kovergärvele, Karhilgärvele.
Kalaspei kurnikat teged.
G’ouhod sitiid’, panod vet i blödas teget tahthan.
Potom skan’c’an ajad, neche skan’c’ha panod kalan, souptad kur’ikan i päčhe paad.
Nižiižes g’ouhos tegel’tihe kurnikad, g’aredas kalas.
G’ouhospei kalitkiid’ tehlimei, liibän paštlimei.
Segeitamei teignaha miigitest, miignob, potom neche miigiteshe segeitad g’ouhon, liibän paštad.
Kalitkeid’ nižiižes g’ouhos tehlod, rahtpirogan, muite nižunikiid’ teged, vatruškeid’.
Teged rahtiišpei pirogan ili g’ablokeišpei, teged kapustaspei pirogan, kalaspei.
Touknaspei tehlimei toukunkalitkeid’, toukunpirgiid.
Ajad skan’c’ad, touknad segeitad i kiitäd voiš.
Kolobiit’ touknaspei tegelimei.
Erašti muite teget söda, kiität kašat touknaspei.
Teget surinkalitkeid’, surinkašad kiitäd.
Mid’ä marg’išpei tehlimei?
Bolad keradelimei ka tegomei touveks.
Bolat puhtastamei, zalimei kipätkol i mugoman bolan söskenzimei.
Bolaspei kiitäd bolkašad.
Paamei rugihižd’ g’ouhod i kiitämei bolkašad.
Lohkeit’ tehlimei nagrhespei.
Nagrhen krošid’ henošti, panod g’ouhod, pejän päčiš om i vot nece lohkei.
G’ouhospei tahthan völ miiktan tegelimei, idün.
Idätamei rugihen, g’ouhomei, potom tegomei surho padaha ningomaha, ei čugunnikaha, a savižehe padaha, päčhe panomei.
Pejän päčiš hän om, sigä imitüb, ehtkeičel vedad, söd palabad ningomad.
Nagrhespei repnikeit’ tehlimei.
Krošimei nagrhen, skan’cid’ ajamei g’ouhospei, panomei skanc’ale, souptamei ku piroškan i päčhe.
Paštub i vot nene repnikad.
Krošimei čugunnikaha nagrhen, panomei päčhe.
Hän pejän houduse sigäna, a ehtkeičel otad i söd.
Paštikahid’ paštlimei.
Panomei nagrhen päčhe, hiled vedamei väheižen, räked ii pidä propustida.
Paštuba paštikahad peilonghesei, peilongiš tulemei, paštikahid’ vedamei korzikon, stolan taga ištud i söd.
Repeit’ teged, repeihe krošid' nenit’ paštikahid'’.
Čajüd silei vähän g’odihe, silei saharid’ vähemban ostetihe.
Muštan mama osteskenz’ saharid’, kilograman ostab ka touven sömei, praznikan.
Touvel samvaran eitha vöb i ühtel söndal.
Ku praznik ka hän samvaran pert’he, ast’g’at, kacun, per’the, saharnican pert’he i vot čajun tol’ko g’omei praznikan.
A nedalil em g’odud nikonz.
Maidod bude söd, miiktat tegoba da vot rahtišpei miigetetas.
Skopiba rahtiid’ kezal, а potom ladiba süguzel necen maidon i touvel rahtmaidod mödha söd, mittušt ni surinkašad kiittäs g’aredas sur’mas ili lihakiitmišt’ kiitäd da maimiš kiit’mine.
G’aredad sur’mad da maimit’ pandas väheižen kiivid’, i vot mugomat kiitmišt’ söd, a mödha möst necida rahtvet, rahtmaidod söd miiktad.
Edel oluden kiittihe.
Idün idätet’ihe i vot kiitäd.
Bučiižihe souptad da kehub sigä koume pejäd, eskei g’oba.
Necen praznikan g’osketihe, a nedalil ka ii g’odud.
Vinad silei ostta ka dengiid’, näd, vähän zarabativaimei ka ii vinhasei.
Kagreižes g’ouhospei, kürzit’ pašteskenzimei.
Kürzit’ paštamei, potom kagrašt’ tahtast ili korbiid’ ...
Kut korbiid tehlimei?
Samvar kehub, mä muštan, mama tegesken’z’.
Ehtkeičel samvaran lämbitab ili sigä čugunnikan, kip’atk kehuštub, nec’he kip’atkoho zavarib kagrašt’ g’ouhod bl’odha i sagedaks ningoman tegob, tol’ko kogos püžub, i vot necen sömei, korbiin’.
Kürzit’ paštab da tegob munaričad ili painimaidot tegob, paab prostokišad, rahtiid’, kandatest i ningoman-se painamei.
Homesol kuni paštab, ka mö sömei palabad.
Longiš ka munaričake sigä ili kala hen žaritut, necen kalake söd kürzan.
Senen žarib homesel, söskenzimei kürzid’eke ili pejäl ka kartohkeideke.
Kevädel kagran semendamei, sügüzol rahnomei, haz’g’ha paamei.
Haz’g’aspei vedamei gomnale, ahtamei riheze, lämbitamei, potom tapamei.
Touvel purnhu, a purnuspei otamei, konz, nääd, touknat tehta.
Houdud, päčhe panod ili lačhu panomei, kivid’ laskomei nec’he touknaze.
Nääd, ei tehta ka i kived kehuba sigäna kagras, kipätkol zalimei necen kagran, a potom kived sin’n’a.
Kehub, krepimei.
Potom necen kagran valutad seglha i päčipohg’ale paad, kuivdad.
Potom vöd mel’nicale, g’ouhotad, segliid’ i vot toukun linob.
Panod solad väheižen völ keskhe kagrale, linob skusni toukun.
Söd muite ili teged toukusüdant.
Panod prostokišad, kandatest i necida touknad i ningomad söskenzimei toukunsüdant.

Lehman lüpsad, valad padeihe maidon, hiitäd irdale.
Muignob sigänä, potom hiität kandatesen, skopit' padaha.
Edel skoplimei kürspadeihe.
Ištumeiš lavale i härkičemei kandatesen, vįin.
Härkičed, huhtįid’, potom nec’he vįihe paad solad.
Kezal, näd, traviše, ka suladad, päčhe paad, jo sulab vįi nece linob.
Akšud kürzideke söd ili muite liibäl painad ili kartohkal, čajuke pad ili longiš.
Kuna taht pano akšud ka vįib söda.
A vįi möst kons kalitkįid’ vįida.
Kezal hiin’ategole mämei ku mecha nit’maha, nu ka sit’ otad vįid’ kerdale.
Miid’e mama-se eli üksnäze, hän leskiak, lapsid’ nellän, a rata üks’, nu ka hän lehmid’ vähän pidi, ühten lehmän pidi, gor’as elimei.
Skopib da hiin’ategon da rates tol’ko vįid’ söd.
Artelile ka pidab i meidod äi vet’.
Bude ku hüvä lehm.
Rahtod tehlimei.
Miignop prostokiš, päčhe padad panod, pejän sigä paštub, ehtkeičel hiitäd.
Veden valutad živatile, söda g’o ed sö rahtvet.
A rahtod skopiskenz’ mįiktaks maidoks ka bučiižehe panod da vot sini i mįiged maid.
Pühäsišt vįid edel tegelimei pölvassemnespei.
Pölvhan semetas kevadel, nece pölvas kazvab, kouklot kiivdamei laval ez’mäks, a potom kįivdamei päčiš, panomei havadižhe(kons vįi tehta pühäsiine).
Ningomad ol’d’ihe žimkad, nenile žimkile keskhe havadižhe pölvassemnen; survoba edel humbros.
Pįižed mugomad žimkad ol’dihe, naglil’ kokiba.
Havad nece pidäb pelvhiine, luja, ika i lopnib.
Alle paaba rehtlän i alpei kapnib nece vįi.
Ezmäks päčiš pidäba, potom paaba humbroho, kįivdaba, näd, semnen i humbros survoba, klakil’ eskei mänob, g’ouhoks mugomaks.
A potom havadįižhe i vot prižimiitas nenil žimkil’ i tegese vįi.
Jäl’ges neniš jouhospei tegese kabu.
Necen kabun söba, ii lükitud.
Vot pühäsišt vįid’ butulkan sigä teged.
Edel pühän arged ii södud, necen pühäsiižen vįin i tegesket’he ninga.
Linasemnespei tegesket’he vįid’.
Linad semetas i kįivataba kumud, linakumud.
Linasemnespei enamb vįid’, mi pölvassemnespei i lineižes semnespei magedemb vįi.

Praznikad ol’dihe mödosk’, raštvan praznuitihe, pühäpanman.
Mödosk’an prazniičemei i uden voden vaste’imei.
Touvel prazniičimei mödosk’an, raštvan i pühäpanman – maid- i ’ihapühäpanman.
Maidpühäpanmal kataišei de’enas ümb’i.
Soberiše narod hebįil’.
Hebod kaik izokrasit zbrujal, korg’aižed pened i ümbri küläs ajelihiiš.
Ištuse sigä kaks’ – koume mest i kel hüvä hebo ka kateišei.
Oli mijal üks’ leskiak, eli gor’as, a kateida-se offot hänele.
Hänel pįig i kaks’ tütart oli.
Pįigan kucu’ihe Fed’a, a tütred Marin i Okulin.
Ajaba näd kateidahaze, hebo-se hiil’ huba.
Korg’- kumouzihe.
Mužik-se o’i ii töuz’mel’ne, händast kumouz’, a sizar-se hįikub: «Fed’a, varasta»!
Korg’- muren’.
Pid’ab raffas püžudaze, a hebo-se, näd, hillei g’oksob.
Hän kunutal palikeičeb.
«Sizared g’agad neche, lanksite ka g’agad, a min’a kükson narodan».
I vot ümbri küläs ag’g’as ag’g’ha ajaba.
Erasil’ hebod hüväd.
Ku bohatad ka zbrui-se keik vouktas vaskes, a ken gor’a, ka prostįi zbrujeine.
Kel pened korg’aižed, kel sur’ korg’.
Korg’ad roudeižil’ kablhil’, krasitut kel mustal kraskal, kel pakįižel kraskal.
Osteltihe ningomad korreižed, kuna praznikale ajada.
Ajelihiiš Ladvgärvehe, Karhilaha.
Pejän mijal Kekäres kateihiiš, a tošpejän ajaba g’o Karhilaha, kaks’ pejäd prazniitihe.
Mödosk’an kateišei Ortk’amägel, a pühapanman kateišei Minamägel.
Kellįižed ol’dihe sidotud hebile, hel’ud pandud ningomad, burįižed, sįičihe kaks’ burušt’.
Pühäpanman sobiš hüviš käveltihe.
Edel pidetihe pit’kad sarafanad.
Kel čiikad ol’dihe, pöüsiižed čiikad.
Mužikil’ čiikad i akiil’ oleskeltihe ningomad čiikišpei pal’tod.
Ken goremba, ka sel prostįi pal’tįine.
Nene čiikad alemba pouvid’.
Edel rusttįl’ kušakįil’ sidosei mužikad.
Ken bohat, ka hänol rusket kušak sidotut völe, čiik päl, g’ougiš villeižet sapkad, päs šapuk.
Aleižed i peršatkad pidetihe.
Pöud ol’’ihe g’ogaiččel.
Hot’ gor’as eli, a hänel g’o pöu lambhaspei ombeltut.
Keded iče tegeltihe mijal.
Oli koževnik, tegel’ keded.
Kolotiba sügüzel lambheižen, vöd koževnikale, hän tegob nahkeižen.
Potom möst omblii sid’- oli, mijal Kekäres, hän omblesken’z’ pöüd.
Sapkad omblii omblesken’z’.
Kolotid' vazeižen, otad nahkan, panod izveskaha.
Gäl’ges otad, paad ’iibhä, liibäspei otad, paad dupha, teged.
Potom otad omblijan i pidäd.
Liibil’ sötad händast, sapkad omblob.
Edel vet’ i botinkad omblesketihe lambhanahkeižiš.
Nahkeižen tehtas, omblijale vöba.
Mijal oli Luka Karhilas, hän omblesken’z’ botinkad.
Edel voumhid-se vähän ostesket’he, dengįid’ ii’ä, nu ka omblii omblesken’z’.
Nüblil’ omblesken’z’, pit’kil’ säril’ ombloba.
Päs peikad i šalid pidesketihe.
Edel ol’dihe mustad šaliižed, harvad.
Muštan, praznikan ka ken bohat ka šal’ päs ühtel händal sidotut, kudrit tehtut, guleitas.
Hibused edel pidetihe kahtel kasal niiččed, а mehele mäd ka enambad g’o kasįl’ ed pida, sid’ g’o pučkal.
Konz mehele män’, ka hänel sid’ jo vol’an ričel’tihe, ištutaba stolan taga, ričiba kasan sigä, gäl’ges enambad hibusid’ ed pano kasale.
Niičcen ii pidet perednikįid’ ende, a akad pidiba.
Ku mehele män’, hän g’o sid’ perednikata nikuna.
Sarafonat pidesketihe, pal’t’oškan ombleba, paran.
Must sarafon, ka vouged pal’t’oškoine ili rozovii pal’t’ošk.
Touvel ka vatni žeketk.
Letnijad pal’t’od pideskeltihe pitkäd.
Kaglas šaliižed olesketihe, hįikad ningomad.
Ken eli gor’as ka se ii pid’and, muite kävel’.
Sirgud oleskeltihe, broškad rindhil’, bistrid kaglas.
Ken bohat ka se brusletiš kävel’, sormes renghįine.
Renghįižed g’ogaiččel olesketihe kädes hobedeižed, erased bohatad ka i kuldeižed ol’dihe.
Mecas ka käel’tihe pel’hiižiš.
G’upk pel’hiine, pal’t’ošk pel’hiine, a kons palod verdesket’he ka käel’tihe g’ougas virzud, kal’žud g’ougas pel’hiižed, balafon päl i g’upk.
Vot ningomiš ratihe mecas.
Touvel tapmaha mäd ka möst pöu päl, balafonan päliči vedaltas i mugomiš ratihe.
Soba ii redustu.
Balafon oli korv’azne, kudotut kodiš.
Kouhtanad pideskeltihe.
Kevädel kouhtan da balafoneine pandut, a touvel pöu da möst balafon.
Kel pöud iilä ka i fufaikan paab, da fufaikale päle balafonan.

Tuloba tat da ženih svateimaha, da vuu sigä ristitatad ottas da ristimamad, tuloba viden kes’ken svathuzile.
Čajun prigotoviba hiile, keittäs pirgad, lep’oškad, konzak rozancad tehtas.
Ženihod ištusei stolan taga.
Vinal ugošaidihe.
Munaričan paaba.
Niiččed ümbri stolas keradasei, ženihol munarič pid’ab vorta.
Niiččed ümbri stolas siižutasei, necen munaričan ottas i uiditas pertedeshe-se, štobi nevestad ii antta mehele.
Niižne lähteb mehele, paab strokun, kudam kaks’ nedalid, kudam i kuume.
Svad'baha str’apiba pejän, kaks’.
Pridannijaks lehmän anttas.
Rädiba, ejäk pridannijad.
Kudam vištoškime räcnäd da vištoškime käzipaikad rädiba.
Vet sur' rod-se.
Mužikale käzipaik podarkaks, mamale, t’otkale ka emä, völ hijamiideke, aršin hijamad da kоkošnikeile, ende vet’ kokošnikad pidetihe.
Ku ištusei ka siižutasei, saaba: «Mii reduloučem, em ištkeiš muite».
Kudamole sitcad paaba da kaiken, potom hö ištusei.
Kudam svadib sur’, ka mes’t’ viškime soberiše, tuloba hebįl’, vemblehe lenteižid’ ripputaba da kelloke tuloba.
Nu, nevest sigä vasttab ženiheid’.
Ende mod oli, veiketihe.
Nevestan vodiba lavad’ möt, a nevest veikab.
Potom jo stolan taga ištusei.
Venc’ale ajaba.
Ku venceišei, potom ženihoho ajaba.
Sigä mam jo vasttab iknan al.
T’ot vastake astub i pühkib.
Nevest da ženih astuba pühkindad möt.
Potom stolan taga soberišei, sigä niiččed pajataba.
Ken kopiikan lükeidab, niiččile, ken pätakon, ken grivenikan, ken kut veib.
Pajatiba ven’aks, lüdikš ii pajatagei.
Potom dengad jagaba niiččed ičekes’ken.
Kaks’ pejäd guleitas i möstak ajaba kodid möto.
Konz nevestan da ženihon vastatas, ka tukįižed uuged pandas ühtes poles dorogas i teižes poles.
Uugen puuttas i "huran" hįikutadas.

Homencel nuuzemei, särahtesen viritamei.
Ende miil’ karasinad iiländ, oli da dengįid’ iiländ.
Särahtesen viritamei, andamei sömäd lehmile, potom jömän.
Rungit’ paamei jomha da jotamei.
Potom mämei lehmäd lüpsmähä, otamei lüpsragenden.
Savihiižihe padeihe sehleičemei maidon.
Lonkt’aigan andamei sömän, hiinäd.
Ehtkeičel möstak jotamei, lüpsamei, sehleičemei maidon padeihe.
Potom andamei sömän.
Sid’ užineičemei da čajun jomei(čajud ende vähän i juimei), möstak ištumeiš.
Konzak lampan viritamei ili pil’kuškeižen, a konz i särahtesideke ištumei.
Ei akeid’ soberiše, ištumei i kezerdamei.
Pöuväz ehtib ka kelikeičimei, potom tapamei, harjamei, sid’ jo kezerdamei ehtkeičid möd.
Kezal ka homencel nuuzomei, lüpsamei.
Ku paimen tordab, pästamei lehmäd, sömei da jomei i mämei mecha, kevadel ka kaskit’ karz’mäha, a kezal ka möstak nit’mäha.
Lehmad tuloba, lüpsamei möst, maidon sehleičemei, čajun jomei, sigä kaiken radon spravimei i magattaha paameiš.
Kezal kaiken pejän paimendase lehmäd.
A parmad oma, ka hö tuloba homencel kodihe, а ehtkeičel möstak parmad lopiše i ajaba mecha öks.
Kevadel soberišei mužikad i pouktaba paimnen, kalhes-ik pakičop sigä.
Ende vet’ ii kal’hes, viž rubl’ad vai kut-se maksetihe.
Paimen tulob, anttas kad’jad vouktad poutnasiižed päle, poutnasiižed paidad.
A tįižed anttas štanide sijas krasitut kadjad jougha.
Muga hän i paimendab.
Miil’, näd, nel’ leh’mäd oli ka nel’ pejad sötamei paimnen i möstak mäb tįižihe, tįižhe ižandaha, sigä söb, job, kuvers’ pejid’.
Muga kezan i käelob pejid’ möta.
Mecha paimnele straptas kalitkeid’, kons kolobad ili munįd’ anttas.
Paksus paimen tulob itkuke, kaik deren’ joksob mecha, kons kondi, konz händikaz sigä.
Touvel mö lambhad kahišti keričimei.
Touvel vill hubemb, a kezal vill paremb om.
I kezal kahišti lambhid’ keričomei.
Keričomei roudįl’.
Potom villan kezerdamei, aleižed sidomei, čuukad.
Ladimei kožal’pän i kezerdamei värt’näl.
Kezal ku mämei rahnmaha ili marjihe käalemei, virzud paamei jougha.
Virzud pletiba tohespei.
Tegiba komšeižed tohespei, marjihe käelimei komšeižil’ i puzud ningomad, lähtkišpei veden-se kandištas.
Kašlid’ vuu tehtihe, käeltihe kalaha, sen’he.
Garblon pįimimei kašlihe.
Komšeižed kädehe i kašlin’ sel’gän taga.
Marjad kazdihe mijal – bol, gar’rbol, mustikeine, murikeine, babarm.

Litoukad otamei, tagomei, labideižed löudamei, os’olkad löudamei.
Mämei pöldile.
Potpilkad pidimei kerdal.
Kivehe jesli litoukan tučkeidamei, sen mö potpilkal ladimei, hijaldamei.
Nitämei longhesei, gäl’ges lounad g’o bapkan roudeižen, malateižen, stuleižen puižen, nu i stuleižel tagomei litoukan, i möst nit’maha.
Gežli peiv čoma, mö heinän šingotamei.
Kelle kut l’ubo.
Erased nitäba, nitäba prokosile i g’ataba sigä tįižeks pejaks.
Tošpejan vįib šingotada haravol, vardel.
Kįivab, ka ehtkįičel satho otamei.
Hörčüd čapamei šompįideke i heinän pamei šompįihe, hot’ kįiv, hot’ toroz.
Satod mugomad sured paamei.
Ižandad oma säkijad, paaba i šompįita, satįižihe muite.
A mijou nügüližed ristitut ka, nügüd g’o šompįihe mö pämei.
Gežli vihm, nece hein ištuse i traviše, kaik hapnob, a gežli kalus pandud, hän nikonz ii traude.
Kalu šompįideke pandud.
Potom neniš kalįišpei otamei i šingotamei valįle heinän, potom kändamei, kerdad koume mö haravil’ kändamei.
Gäl’ges kändandad pidäb g’o sabrasija lat’t’a.
Ez’mäks tuged čapamei, ejäk sigä tugit’ pidäb.
Potom hangod čapamei, nel’ hangod.
Tuged ladimei, potom suron karun kes’kele seižutamei.
Gežli kįiv hein, tazon kalun seižutamei, a gežli märg hein ka šorpįideke kalun seižutadas.
Alle paad oksid’ žerdiš ümbri, potom g’o paad kegon.
Rahvast sit’ panlob ümbri kegod üks’, tįine sabrasijal topsib – kahten kes’ken.
A lopud (gežli om narodad) kandišoba satod žerdiižil’ kaks’ mest’, a kaks’ sigä panloba.
Gežli edahan hein, otamei hebon, čapamei kįivheižed, kaks’ kįivhašt’, oksikahad.
Hebon val’l’astamei nenihe pįihe, ku regen.
Heinän panlomei oksile i tomei sabrasijale.
A sabrasijale kons tomei, kumeidamei necen heinän, a kons čurha i tįižhe ratkiimei oksad i muga edeleze ajamei.
Potom necen heinän kegoho paaba kaks’ mest’, paaba i topsiba.
Kegįižen ümbri paaba tuguded.
Edel mö kegįid’ em maltut panda.
Možet i malt’tihe, a kut-se el’nu mugomat svįčkad.
Edel panel’tihe muga: äjan kalįid’ seižutaba nit’ule.
Mugažno oksid’ paaba, hangįižid’ seižutaba, sigä nel’ kalud paaba sovile.
Edel sovįl’, ii kegįiš.
Ku äi g’alos heinäd, ka kümne sovad paaba, pit’kan sabran.
Konz ii äi heinäd, ka ühten soveižen.
Čurha žerdin seižutaba i tįižhe žerdin i vot nečhe promeškaha paaba sabreižen.
Touvel g’ogi kül’mäb, potom hebol tulomei, necen heinän otamei, tomei sareile, regelpei sareile noustamei, a sareil’pei g’o živatįile sötamei.

Jünäs načnimei rahnda, otimei mö sirpin, mänimei pöldole.
Seižutimeiš artelil, mes’t’ vištošküme r’adol i kaiken polosan rahnomei.
Snapįižen rahnod sir’pil, teged väskeižen.
Rugihen otad, hougeidad, kistiižen teget tänna, a nenil’ kahtol ag’jal g’o sidod.
Snapįižen pouvel kingitad i paad kogoho.
Koume snapušt’ alle, koume päle, nece g’o linob kus’ snapušt’, a seičmenden g’o päks pandas.
Muga i rahnod, kuni ii tulo ag’g’, kaiken necen pöldon muga i rahnod artelil'.
Karziba žerdiižed hörčiideke, ii g’alos sanktad, oksideke, potom paaba kus’ snapud ümbri, verškad ülähaks, a seičmenden snapun päle vedaltas i ümbri kaiken kataba, muga i g’ataba.
Kįivab nece bapk, potom otamei i hebįl’ kegosijale vedamei, mežale, ii pöldole.
Pöld pidäb pašt’a.
Seižutaba stožaran, kalun, oksit’ sinnä paaba.
Potom necen rugihen artelil vedamei, hebil’, hebod koume – n’el’.
Narodad mes’t’ kümne, üks’ mes’ sigä kegol päl, a kahten andloba snapud.
Kegon paaba, kuni vįiba sigä püžuda snapud.
Tomei ol’ged tukun, tegemei šoloman, necen noustaba sinnä i kaiken pän kataba.
Edol ka vedelimei kegon gomnaha, kaks’ mes’t’ sigä toba hebįl’.
Snapud paaba regihe, toba gomnaha, roiba lavale.
Üks’ mez’ riheze mäb libo kahten mäba.
Žerdiižed sigä oma, žerdiižile nenet snapud ištutamei, ez’mäks alahan, a potom ulähaks päd.
Seinäs seinäspei žerdid'.
Alombeičele žerdile ištutad, potom žerdiižen dernid' i möst edeleze ištutad, kahten ahtamei, a üks’ mez’ andlob.
Ku tegese kahtele huba sigä, üks’ lähtob, üks’ sinnä gäb.
Potom lähtoba nened sigäpei, verejuded-gi souptaba, tükičeba, štobi kįiviiž.
Potom pilimei hougon pilal, hougiimei.
Üks’ mes’ sigä päčin virigįitab, t’oudon päčin paab i kacta pidäb, ika muite vįib palada.
Lämbii lemšub ülähaks da kibinad-ne lendaba ka pidäb, štobį ii süttįiž.
Konz lämpštub, souptamei päčin' i lähtomei kodihe öks.
Ön magadamei.
Kut homencel kodiš spravimįiš, pimedeine völ, časut nel’ lähtomei.
Koumen kes’ken tapelimei.
Vereižen aveidamei pimedas, pučk särahtost kaimloal, tulomei, särahtesen viritamei.
Snapud levitamei lavale, kahtepolin’, štobį oldeiž terad.
Tapamei koumel čapil.
Vodateshe semerikat kahesa pandas, čurha i tįižhe.
Nenid’ terid möt koumen kes’ken tapamei.
Gežli nellän, ka koumen tapamei, a nellänz’ edeleze vertib snapud.
Pidäb händast käta, ühten polen tapamei, mes’ kändab snapįižed, potom tįižen polen.
Kahtepolin’ tapamei.
Üks’ mez’ g’o sir’pil' nened snapud čapab, a mö čapįideke siižumei.
Potom üks’ mez’ haravįičob, snapud sirdlemei čurha.
Keskusteine štobį oliž tazo, rugiš sihe langenu.
Rugihel päl haravol tähkeižed vedamei kuna-ni čogeižehe.
Koumen möst tapamei, a nellänz’ mez’ haravol, vardel andlop snapįižed miile.
Snapįižen ninga lükeidab miile, mö necen tapamei, hän möst lükeidab, völ kändab haravol snapįižen.
Muga kaiken necen rihen tapamei.
Gäl’ges sidä rugihen ajamei ludįl’.
Pidäb nene tähkpäd, štobį oliž puhtaz rugiž, čurha i tįižhe pühkelta.
Konz puhtastamei sured lomud, ajamei labidįl’ kogoho, seinäd vaste, mugoman suren kogon ajad, kuni ed dotapa.
Dotapamei konz, üks’ mez’ ištuse stuleižele i vot puižel labidol roib necen kaiken kogon.
Runged pidäb otta eriže.
Sidomei mö ol'gespei ludeižen, nečil’ ludeižel tähkeižed pašid laptaha.
Nenambeičen rugihen havadįhe amuldamei.
Kudam händembeine rugiž gäb, kudamod güväd ei gügedad, oma güväd erased ei gügedad, rung lanktob edehe, güvä lanktob rugihiine lähemba runged vaste, a kudam hüvä güvä, hän g’o mäb edemba.
Necen hüvän rugihen eriže paamei havadihe, a huban rugihen kogiižihe möst sird’ämei i udheze lükkimei i erižehe havadoho paamei.
Runged kogoho sirdämei.
Vömei skladha hebol.
Sigä purnud oma, nenihe purnįhe pästamei.
A runged sinnä gomnaha i gätlemei, ol'gen sidomei, tukud pidäb vedada sarįile.
Nügüt’ taptas mašinal.
Vot tämbei mö tapįimei dai eglei tapįimei.
Nügüt’ rugiž völ neniš hörčiš, ahavįičii...
Eglei kambain pöldol ajelihe.
Mö koumel hebol vedimei snapud.
A mehid’ oli mes’t’ kaks’küme.
Nin’ ii kazva g’oga sijal, hän kazvab tol’ko sijid’möt, lähemba g’oged, krežeižil’, logeižil’ g’ogerandad möt enamb kazvab.
Nece mec ii g’alos korged kazva, a sanktad erased kazvaba.
Čapad necen ninen, okseižed karzid', potom derid' nečiš kaluspei.
Käčäkoho derid', käčäkon sidaldad, sigä kaks’ käčäkod libo koume, i ko’ihe.
Kodihe tod.
Kuna panda händast?
Pid’ab panda händast ...
gärvhe ligotada, bude gärv lähen om libo g’ogehe ligotada, a g’oged eilä da gärved eilä, pid’ab miččehe-ni luhtha ligotada.
Paad sin’n’a kivudon.
Gežli kivut’ eilä, paad čurkan, prižmid' sinnä händast.
Sigä ištub možet kun, a možet i kaks’ ištub, kuni hän ii tehte.
Kacuhtad händast, gežli ii voumiš, tagaze panod, gežli voumiš, noustad sigäpei.
Voumiš, ka kor’ lähtob, slojil’ erigandob.
Huhtaldad, tod händast kodihe, vedaldad, hot’ ugorodale paad libo častokolale.
Hän kįivab.
Erasti ka nečis ninišpei rogozad tehlimei, lavad pezelta teged vihkon, kül’betihe teged vihkon.
Edol norid’ magazinįš elenu, ka ninespei tegiba.

Mäd mecha, ečid ii edhan g’alos norikeižen varbikeižen.
Potom otad kasrin, kasril necen keiken kasardad.
Sanktad pud kirfhel čapad.
Süguzul čapad i kevädehesei muga i gätad.
Kevädel, konz lumi lähtob, mäd mecha kaks’ mest’, pud pilid', štobi verta.
Üks’ mez’ hebol vedab.
Tegese konz čoma keväz’ peine i ahav, paad koume pud, štobi nenihe puihe lämbįi tartįiž.
Min’ pitte vįid ajada, ladid' lämbįin’.
Viritad, hän palab.
Iče sobn’uzo – virzud g’ougas, kal’žud noreižil’ sidot, hatrįideke virzįižed pandut, mugeine tehtut paltnaspei soba, peikeine mitte-ni hubeine pandut pähä.
Lämbįin’ paad i pidäb toukt’a kaluu, čuraspei toukeidad, potom tiižespei toukeidad, palab sigä al-se, i kesken völ likutad, ag’g’aspei ag’g’hasei.
Lämbįin’ toukindan končid', gäba g’o sigä sambunuded, ii lämbikahad kegalehed.
Keradad keik kogoho tįižel pejal, libo koumandel libo i päliči nedališ keradad.
Keradad kogįižihe mugažno kahten i nenod mugažo pidäb poltta.
Gežli sanged mec, pilal pilid' i nened pud ag’g’ihe pad, kogįihe, touvel hougoks vedad päčhe, a heniįžed pud sigä poltad.
Necen teged keiken, tulob sigä ižand adrake i necel adral keiken kün’dab ümbri kandįižiš, man libutab pölvhäle.
Potom puhižel ägehel derebib.
Kündandan lopib, potom ägestab.
Lopib ägestusen, hebon lasketab i ajab kod’ihe.
Potom mi tehta pidäb?
Semeta pölvaz.
Tulob ižand, pölvhan semendab, roib.
Möst ägehel pidäb ägestada, katta.
Ägehel katab i gätab muga, kuni ii lähtkįi rostkad.
Rostkad g’o lähtoba ningomad, sigä g’o pölvas lähtnu i hein iškese.
Mi pidäb tehta?
Kaks’ mest’ mämei pölvhaze, ištumeiš i pidäb üksin’ heineižin’ küttä.
Hein pidäb valita, rostkašt’ ii pidä ratkeida, pidäb üksin’ heineižin’ valita.
Nečiš pölvhäz ištud možet nedalin’, g’oga pejan pühäpeihäsei.
Nu nedališ možet küt’kimei, ika i kaks’ nedalid' sigä ištud, kaks’ mest.
A üksneiš ka ištud i enamban.
Pölv’as tegese sel’ged, ni üht heinäšt, üks’ pölvas, čoma.
Hän jo tegese pit’kkulu i vot cvetiškandeb.
Hän sinižil’ mugomil’ cvetib.
Konz docvetib, hän g’o mäb koukloho, semn’uded lindas.
Gežli otta semned ka pidäb ehtitada händast.
A gežli sement ii pidä, ka mä g’o vįin’ konz änikeičeb ka otta.
Gežli pidäb semen, otad, dergeid' mata.
Gežli ma om tartnu, pidäb kandįihe löda i lähtob ma.
Kogeižihe keiken panod risteižile, pidäb pučkeižile potom sidoda.
Ende sidondad pidäb völ semen otta, muga vet’ ed pä ligotada.
Otaba loudan, loudeižehe tegoba puhižed hambhad, tegese ku suga.
Necen loudan čurkeižehe tegoba, štobį hän ii šateižihe.
Nečile loudale siižutatei, otad pölvast min' vįid kädehe tabata i terebid.
Polovikan paad, nečile polovikale lanktoba kouklod.
Pölvhan snapįile sidod, olgel sidod, kogįihe lükkid.
A semnen havadoho paad, kodihe tod.
Kuna-se pidäb levitada.
Viluhe händast ed levita.
Edel ka mö pert’he levitelimei.
Pert’ gežli g’oudei, pert’he levitad lavale i g’oga pejan pidäb händast ševelida haravol, ika hän homehtub.
Päliči kahtes nedališ hän kįivab, potom necen semnen havadoho paad, pidäb händast völ kįivatada.
Päčiröunale paad havadon, hän kįivab.
Vöd gomnaha händast, tapad, potom čudad, semned puhthad otad da edeleze havadoho semendahasei.
Pölvhan gärvhe ligotelimei.
Gärvhe händast ligotaba süväle sijale, panoba kalud sin’n’a pohjha, sin’n’a i lükkiba snapud.
Louteižil’, muite ka süvä, ed bradi.
Potom nagruziba čurkįil’.
Nedalid' kaks’ pidäba.
Gežli läm vezi ka kaks’ nedalid' pidäba, a gežli vilu vezi ka pidäba nedalid koume.
Päliči koumes nedališ kogoho vedaba, vezi valub.
Potom g’o pidäb händast nitüle levitada.
Üksin' snapįižin’ keiken nitüle levitad.
Sigä nedalid' kaks’ libo koume venub hän.
Voumiž ali ii voumiž?
Otad kacmiižen, kįivatad, mäd da tapad, pästar ii lähte, pidäb kelikįita kelikol.
Probuid – ii lähte pästar, nu völ sigä pidäd.
Potom otad necen, noustad kuna-ni kįivale sijale siinäd vaste ili žer’iižile noustad nit’ule, hangįižed čapad.
Konz hän kįivaks ahavįičeb, sidod surihe tukįihe, tod kodihe.
Ken riheze ahtab, a ken ka i kül’betihe.
Kül’betin’ lämbitad, sinnä ahtad töuden kül’betin’.
Potom mäd i tapad.
Om kahten ka kahten tapad, a ilä ka i üks’.
Tapmel tapad, potom pidäb kelikįita.
Kelikįičed, pästred lähtoba.
Völ koumanz’ kerd pidäb händast kädehe otta.
Pidäb otta i kahtele loudeižele verkįine sidoda.
Nečil' verkįižel päl pidäb händast vidoda.
Surod pästred g’o lähtnuded.
Vidod ka g’o kabi lankteb, a kįid-se ii lankte.
Verkol päl kelikol vidoba.
Vidod, potom pätkįihe paad.
Pätkäd ol’dihe kümnin' pijin’.
Viš pätkäd tegomei kümnin' pijin’, višküme g’o linob pijod.
Kodihe tod, čogaha päd.
Pidäb händast völ otta kädehe.
Pidäb harg’ata.
Pertiš harg’ata ka pidäb päčid vaste, kons päč lämpšub.
A potom kuna?
Lämbitad kül’betin’, kül’betihe mäd, mest koume–nel’l’an mämei sin’n’a akįid.
Šotkįil’ ezmeičen kerdan harg’amei, ezmeičen hubemban otamei, toškerdan g’o otad hüvemban, koumanden kerdan völ hüvemban – pal’čosen otad.
Potom pidäb tehta kožliižile.
Labožihile paned i teged kožlin'.
Potom händast pidäb kožlihe sidoda da kezerta.
Hubemban kezerdamei, paremban kezerdamei, potom g’o kįidun kezerdamei.
Potom otad vipšahangon i vipšit’ keiken viht’akįile.
Pezed nened viht’akod, touvel ka kül’mas, vįiškas kįivatad.
Tod bapkan, paad kes’k lavad, neche bapkha paad risthaze kaks’ žerdišt’, nenihe žerdiižihe nat’anid' viht’akon.
Viht’ak muite ii püžu, ka nel’ värtnad paamei riigįižihe.

Miide deren Nirgl siižui mägel.
Mägen taga oli jär’v, Nirgljär’v, süvä.
Ümbri järves oliba nitud, tegiba hiinän.
Ümbri järves i mäges ümbri oliba püudod.
Semendeliba rugihen, kagran, ozran, kartohkad, babud da hernest.
Kaskit’ čapoiba i paloiš saiba liibän.
Mecad äjän pol’tiba.
Živatoid’ miide derenas pidiba äjän.
Erasil’ oli kaks’tošküme lehmäd.
Alemba kaht lehmäd ni kel ii olend.
Nel’küme viž kanzad oli ka.
Miide derenaspäi oli siičeme virstad Kingl, potom Karhil kahesa virstad, Vilhäl kaks’tošküme virstad, Koskenpä kümne virstad, Radimägi vištošküme i Šapš kus’tošküme virstad, Kukkaz vištošküme virstad.
Vot nene derenad oliba ümbri miide derenas.
Jär’ved oliba miide karhiine jär'v, Ojär'v, Lehmjär'v, miide nirguine jär’v kodiš, Kuz’jär'v, Antikjär'v, Čiklašjär’v, joged: Kuzrjogi, Pötkjogi, Šokš, Padank.
Kalad järviš oliba: hougid’, ahnid', sär’gid’, joršid’, madehid', a karhiižiš jär'viš – räpusid.
Kalan saskenziba enamban verkoil’, oliba laskiverkod, kaleverkod.
Ajetas nenihe verkoihe kalan šestįl’ i vedetas.
Brotcad oliba.
Ongel mugažo saskenziba kalan.
Touvel surel notal saskenziba äjän kalad.
Kalan sol’ziba.
Räpusid’ Karhilas saskenziba severdan, mišto erased kaksin’ da nellin’ bučin’ solaziba touveks kalad, räpust.
Kuivaziba äjän maimoid’, kiitiba maimlemusen.
Edol miide derenas oli mecnik.
Hänel poig oli.
Vot hän mecaz’.
Ühtel aigal rikoi hän kuume losid’ i kuume il’best.
Lesnik hänen zemskijan načal’nikannost vii, mišto midäk Kornišovan dačas rikoi losid’.
Mecnik sanįi, mišto «Rikoin’ mä en losit’ kuume, a kuume il’best».
Zemskii küzui: «Sä nägid’ il’besid?».
– «Nägin’».
– «A losid’ nägid’?».
– «En nägend».
– «Nu ka midäk sä voločid’ mužikan tänna?
Maksa kuume rubl’ad dorogas».
Vot hänolo pidi maksta.
Minä olin’ oigetud tatal opendushe omblijaks.
Kornejev Vas’a oli, mä hänenket kuume nedalid’ Koskenpäl olin’ omblemas učenikan.
Potom nece omblii sigä zagul'aji.
Viž nedalid’ ni kut enamb ii omblend.
Mä ištuin’ muit’e, värižin’.
Potom poprosin’ otta mindai kodihe tagaz.
Hän poukaz’ staruhaižen, staruhaine mindai tagaz kodihe toi.

Olin’ mecnik, mectin’, nel’tošküme kondjad rikein’, üksid’ kond’jeid’.
Ühten rikeimei – vištošküme pudad oli.
Ambuimei da hän meiden päle töndįi.
Kaks’tošküme kerdad ambuimei, potom langez’.
Razvad oli vaksan.
Sanotas rįs’ päle skokkib, mä rikein’ äjan heid’ ka ei skokki ni midä.
Koirad minei oliba hüväd, kaks’ koirad, toragandeba, a potom rįs’ nägeb, mi händast näppiškandeba ka puhu libub.
Nädeid’ riklin’ ned kal’hed, a kond’jan nahk odou, vištošküme rubl’ad.
Lihad em kiitet, paganaks lugimei.
A potom keitäškanzim.
Händikahid’ ühten rikein’ tol’ko.
Kalad püdlimei.
Kala tägä оm sudak, lahn, säunag, ahned, madehed, haugid’.
Järvid’ äi om: Čikein’e järv, Äim’äjärv, Lad’järv.
G’oged – Pötk, Honglag’ogi.
Meil’ oli kaks’tošküme virstad pertine, nel’l’ velled elimei.
Mäned sinnä i nedalin’ nečiš pertižes eläd Honglajärven tagas.
Päivän radamei, a öks neche pertižehe uidimei, sid’ i magadamei.
Sigä nit’ud meil’ čomad.
Kaikeu Čikloižou sigä nit’ud oliba, nitimei sigä.
Silei oli narodad äi.
Seičas ka näd leiban vaumheks varastamei, a silei pidi g’auhta.
Tapamei gomnil’, potom mel’nicale vöd, sigä g’auhotad.
Oi, gor’ad oli.
A seičas meil’ hüvä.
Venehed iče tegimei.
T’osan pilimei i t’osaspei tegimei.
Veneheze pidäb kared, ka kaivimei kuzen da neniš gürišpei mugomad värad valičed i kared paned.
Iilend nagleid’ ka vicįil’ pletimei.
Pertin’ stroiba, ikneižed paheižed teged, štobi lämbemb oleiž.
Silei oliba mustad päčid’, vauktįd’ päčid’ iilend.
Mä tämbei tegen taughon, saven peksaba, sid’- i päčin’ löbä.
Tauv’uu hot’ mitte vilu oleiž.
Minä olin’ völ nor’, muga must päč oli.
Libud päčile, pän ripputad, savus pidäb venuda ka, pän ripputad da muga hengid’.
Lämbitad ka potom läm pertiš.
Savu mäb ...
oliba trubad mugomad.
Mecas valičed hapanuden, südäm hapanu, mugoine pedei libo hab.
Necen i paned sihe trubaks.
Iknaižed oliba pahaižed, katus oli silei – rugihiine ol’g.
Mecas kasked čapamei, neche nogehe-se ka ol’k-se kazvab pit’k i sanged.
Nečil’ i katad pertin’.
Iilent telegad minum pam’atil’, smučkil’ ajeliba, dorogad kaik hubad.
Smučkad – kaks’ žerdid’, val’l’astad da ajad mecha.
Ištuimei särahteseu.
Otad, pedain haugaidad da särahtest särgid.
Samovareid’ mugaže iilend.
Minum pam’atil’ üks’ oli samovar tol’ko papil’.
Em jodud čajud.
Muiktad maidod jod ...
Tägä meil’ oli kožuun’ Čiklas, nahkad kožuun’as radad i tägä ombliba sapkad.
A enamban virzud, tohespei pletid' da virzuiš käelimei.
Sapkad bude konz villaižed.
Lambhid’ pidimei äjän.
Vot täpei Järved oma nel’küme virstad, sigä oliba ukod, iče valeiba.
Tuudas tänna i villaspei tegeba sapkad.
Sapkad valeiba, pöüd tegeba.
Tägä oli mugažo mužikaine, keded radei.
Mel’nicid’ meil’ äi oli, g’auhon g’auhoiba.
Nel’ mel’nicad nečil’ g’ogudel oli.
Vlastid meil’ hubad oliba des’ackii da starost, a Vinglas oli üks’ staršin i pisar’.
Bol’nicid’ iilend, üks’ feršal mitte-ni ukkulįn’e.
Zato i koliba.
Minei oli nel’tošküme last ka kahten kazvįiba – poig da tütar, a lopud, kaik koliba.
Iilend učitelid’, iilend nikeda.
Mindei ka pap’ openz’.
Löi meid’, verdub da ku nenas libo korvas hvatib ka.
Iilend školad, Ičeze pertiš pap’ meid’ open’z’.
Enamban malitvad open’ziba.
Pagastaha mäned ka ed ristte, siičas kombiile stavib.

Hougon pripast’as touvuu.
Mecas kas’ken čaptas, konz lehtes töüs’.
Kas’ken čaptas, potom touvuu sadas hougon.
Pidusuu houg ninga metrad kuume.
Järedad ka hougoidas lahkoile i vedetas kas’kele, ristha pandas, ristoihe, miše ii lumes ligoteiž, kuiveteiž.
I vot kevaduu, konz čoma sä, mändas akad i mužikad.
Mužikad kandištas hougon, akad vertas.
Tehtas vertin’pud mugomad, žerdid’, pandas hougod kuume – nel’l’ lahkod’ i viritadas.
I vot tuukib hil’l’ašti.
Pandas poikused, poikusid’me kebjemb turutada.
Palab üks’ sija – tuukaitas, möst palab – möst tuukt’as.
Ninga agjh'asai vert’as-ki.
A muitte tehtas palod vu, prosto puuttas.
Mecakaz palo kudam om, kas’k, nu ka mändas da lämäšt’ pandas rüunoišpei.
Toht ottas da viritadas, i nece kas’k palab iče.
Kus sarjakod jädas palamatmad, necen mecan lopun keratas verandeihe, kogoihe kaik nene kegalehed, no i möst puuttas nene sarjakod.
Naku ninga kas'ked puuttas.
Necen vertas püuhale da ozrale, čaptas noren pihkuižen mugomaižen, kus koivuižed da lepeižed, sihe püuvas paremba kazvab i ozr.
A sured kas’ked rugehen semetes, rugehele puuttas.
Čaptas mecakahid kuzid da pedajid’ töus’.
Potom adrou künttas i semetas püuhan, a nenihe kas’kihe, surihe ka rugehen semetas.

Süguzuu mectamaha mändas, kodihe öks ii tuugoi, a kus iö sabutab, sid’ i magatas.
Tehtas nod’jon.
Lüutas kuivan hongan, čoman, necen hongan čaptas.
Kaks’ čurkad čaptas metrad kaht, i neche nod’jho ühten čurkan pandas alle, pandas alle-se alandusuded, miše ii ani mas oliž.
Potom čurkan nenile alandusile pandas.
Ühted poled čurkoišpai čaptas kirvhuu, päraged miše uud’aiž i letas päle necen čurkan.
Keskhe pandas ii sanktid’ kaluižid’, miše ühthe ii koskt’aiž, voiž keskhe lämeižen panda.
Kandospai vesttas puikoid’, viritadas i lämeiženke puikod kes’khe nečhe pandas.
A ülembeižhe čurkha išktas agjha i toižhe pöupai puižed naglad.
Kirvhuu tükaitas i naglan ajetas.
I nenihe nagloihe ...
ühthe polhe žerdid’ haugoitas agjan i naglhasai pandas, a toižen agjan maha čokaitas.
Muga i toižhe agjha, miše čurk ii lanktiš pöupai, palaškandob ka voib langeta.
Hän ii lankto sihesai, kuni kaik ii pala.
Magates pandas kavagid’, čaptas.
Kavaged levitadas, ii tariž kattust, nimida, mugoi läm magata nod’juu.
Pažagou ka tari hougod mäne teda mi öks, a sid’ kahtuu čurkou voib magata.
Hvatib sügüzoks samijaks, vu jäb, ii ehti palada.
Naku ninga sügüzuu mecnikad magatas mecas.

Koki karbheižen Jegor.
Hei, hei, lubo da l’oli,   koki karbheižen Jegor.
Pidut karbheižes mi mel’hiš,   ougat ečkoi levedust.
Hei, hei, lubo da l’oli,   ougat ečkoi levedust.
Küme peivät karbhašt’ koki,   ühten peivän paštoiba.
Hei, hei, l'ubo da l’oli,   ühten peivän paštoiba.
Prokičuiden riško väguu   vedab karbhan kuivou mäguu.
Hei, hei, l’ubo da l’oli,   vedab karbhan kuivou mäguu.
Prok’ičuiden riško surdui,   hänuu rahkhet katsiba.
Hei, hei, l’ubo da l’oli,   hänuu rahkhet kats’iba.
«Tata, Irka, tuugat tänna,   v’omei kantti karbheižen».
Hei, hei, l’ubo da l’oli,   v’omei kantti karbheižen.
Toiba karbheižen hö randha.
«Tuugat, kackat, susedad».
Hei, hei, l’ubo da l’oli,   «Tuugat, kackat, susedad».
Tuli Peškič Ondrii, sanui:   «Nečuu karbhou voib ajada».
Hei, hei, l’ubo da l’oli,   «Nečuu karbhou voib ajada».
Tuli Ignaškin Van’ka, kričib:   «Mindei, zät’ko, ehtata».
Hei, hei, l’ubo da l’oli,   «Mindei, zät’ko, ehtata».
Joška sanoi: «Irka, mäne,   mehil’ karbhašt’ pakiče».
Hei, hei, l’ubo da l’oli,   «Mehil’ karbhašt’ pakiče».

Arhiр da Mihal toratas   da kandatesen jagetas.
Poigaze Nazaruu Levoi   tatales kerthuded nevoi:   Sö, sina, Mihal-tatoi,   päčiš kerthut koskmatoi.
Poigaze Arhipuu Levoi   tatales kandatesen nevoi:   sö, sina, Arhip-tatoi,   kandates оm peksmatoi.
Grišou koireine om čoma,   Buika, mustat künduded.
Tütar Matri, hebo Mal’ka,   oruižj birbil’ ümbärtud.
Griša, anda čejud, void',   sina Murmanilpei toid'.
Čoma čei, maged voi   en anda ni, bože moi.
Griša ostab jeroplanan,   Matri linneb loččikan.
Soberib ičeze voiskan,   L’oša pulem’oččikan.

Beloz’orskas ejanpejan öl storož Makarii zvonib kelloihe.
Vdrug peifhoupei ozutihez lämįipacaz i kulub kida: «Makarii, astu na zapad».
Makarii hiiti zvonindan.
Pacaz astub i hän pachale gäl’ghe töndui.
Astui, astui.
Pacaz vdrug siižutihes kes’kuu gärved, kudam gärv naziväiše Värasär.
Nece pacaz sanub: «Nečhe tariž stroid’a pagast».
Makarii kaiken necen märiči gärven süvuden i ühthe sijaha(l’üuzi madalamban sijan), kuna stroid’a nece pagast, tariž kaida mägi, miše pästta vezi Värasärespei Väraluižhe.
Necen mägen hän kaivei kuume vot.
Stroi hän vai ii stroind, kaivei hän vai ii kaivand, üks’n’az vai ii üks’n’az, nece neizvestno.
No pagin mäb, miše kaivei hän üksin'.
Veden pästi i stroiba side časuun’aižen.
A kus maduu sija – lodo, sille sijale stroid’ut pagast.
Gäl’ges sida pagastad oli stroid’ud toine pagast.
Ümbri gärves – der’uunad: Värasär, Mägi, Org, Ontipmägi i Šatar’.

(Sarn)   Ühten kerdan mecnik astub mecaspei.
Kaiken aigan mectab, nikeda sada iivei.
Homaič, astub mužik.
Mužik tuli hänennu, ištuuhez, küzub: «Mida ištud, mida dumaid’?».
– «Vot mida dumain’: mectan, mectan, a sada nikeda embei.
Kut lapsid’ sötta?
A lapsid töus’ pert’, sötta embei.
Mida zavot’t’a, en teda».
– «Süüge mini suhu, mectaškad i saškad kaiken aigan».
Süügi mužik suhu mužikale, mužik hohotust las’k i kadei.
Toižu pejou mužik pani kläpceid’ kondjale, rebeile, il’besele, nädale.
Mäni ku toižu pejou kacmaha, kaikiš kläpceiš oma.
Vot kuume hän mecti čomin’ jalos, bohattui lujas, ejan zverid’ sei.
Pani kaks’žiruižen pertin’, roudaižen katusen ou.
Poznakomihez bohatįden mužikoidenke.
Ühten kerdan bohatad mužikad hänou küzutas: «Kut sina void ninga mecata, ninga sad ejan».
Hän sanub: «Ninga i ninga, ühten kerdan mina süügin’ miččele-se mužikale suhu krakotinke».
A pap’ sanub: «Sina süügid’ čortale suhu, ičiiž hengen andeid’ čortale.
No spas’t’a sinun hengen voib, miše adhu sini ii putta».
– «Kut voib?».
– «A vot vįiberi samį vilu pei, vįberi samį mi tobjemb kuz’, ota vilut vet vädr kerdale, korita, a ladvaižehe pane kläpc rebeile.
Kuz’ karzi, veduu vala, a alahaks g’urhe, kuzen alle aja siibhid’ nügelid’».
Mužik muga i tegi.
Toižu pejou tuli nece mecnik, ka alastomu čortu ili besuu rebei sel’gas i libuskendeb sinna ülähaks.
Kaik čakas.
Vaiše rebein paškad kus om kläpc-se, panda nikut iivei – alahaks šarahtab.
Nahk kaik rebit’uudet, lapad rebit’uudet.
Mužikale sanub, mecnikale: «Ota rebei el’abalez, sini enamban anttas».
– «En ota, ii tari, pane kläpceihe».
– «Embei panda».
– «Edvei ka, süüge tagas suhu».
Tehta ii mida, prišlos’ čortale süükta tagas suhu mužikale.
Mužik sun avaiž, čort suhu süügi, severdan i nägi mužik čortan.
Pagen’.
Gäl’ges sida mužik enambad nikerdad daže saškand ii.
Nu а mužikale hvatib i sida, min’ sei.
Muga i čortan manit'.

Oli praznik Il’l’ampäi.
Pap oli otec Magai.
Sigau praznuiba časoun’as.
Todas sinna boranan, todas sinna uhačun, härgan(na zavet), lähtman i necen kaiken kiv’ou rikeiba, ocha, jei kirffou, a kiv’ou.
A konz hänou kurkun poriba ka jei veičou, a naglau rebitaba kurkun.
Pap’ kacub.
Geželi veičou ajei – pap’ laiše, sanub: «Nece jei gümal riknu, a tö rikotai hondou put’uu».
Ühten kerdan veičou čokaižiba.
Pap’ rändii i sanei: «Tö grähkhiižed, enambad žertvad kandišeškei jed.
Tö rikeitai veičou, jed naglau, nece grähk.
Enambad minä teile en rozreši rikta.
A geželi minin' kaks’ lambast andatai da härgan, ka mina andan rikta živateid' nečuu manerau.
Pap’ pagižeb: «Tämbäižou päivau ninga tö säditai, mol’g'ateiš pahemba, mišena peröt tö praznuižitai necen praznikan».
Nu, rahvaz möliše sigau i žertvan anttas.
A pap’ sanub: «Tö hondein’ tämbäi säditai ka pädesäd rublei dengäd pangatai prestolale, mina nene dengäd otan i oigendan g’umalale».
Nečiš pertišpai uk oli, Omel’a.
Hän pagižeb: «Tari papile antta, ka praznuiškamai.
Eka mejau živatan södas händikahad i mö linemai sid živatata».
Pap’ pagižeb: «Tejau kaik leip kuivap, palap pöudou».
Rahvaz keraziba dengäd, andeiba härgan, kaks’ lambast.
Hän vöu vähasti.
Vöu boranan hänle andeiba necile.
Silei pap’ möst rozreši praznustvan.
Necen praznustvan praznuiba pit’kha gäl’ges vöu necida papid.
A konz nece pap’ lähteškan’z’, hän toižele necen andei promįslan.

Joksin’, joksin’ tehutme,   da skokkin’, skokkin’ kanghastme.
Tuli kägei vastha dei:   «Anda, kägei, bardašt-se».
– Mida rata bardeižuu?
– Ka lituukeine terata.
– Mida rata lituukeižuu?
– Hiineine niittä.
– Mida rata hiineižuu?
– Ka lehmeine sötta.
– Mida rata lehmeižuu?
– Ka meideine lüpsta.
– Mijak rata meideižuu?
– Ka kašeine kiit’t’a.
– Mijak rata kašeižuu?
– Ka koireižid’- sötta.
– Mida rata koirežil’?
– Ka oraveine nutta.
– Mijak rata oraveižuu?
– Dengeižid’- sada.
– Mijak rata dengeižil’?
– Ka carile maksud maksta   dei ičhin’ pä-se pästta.
Buruižed-ne, buruižed-ne   edahampei kulutas.
Miid’en-se jo Tol’unnu-se   unehuded ajetas   koivuižiš korjeižiš,   lepiižil’ regužil’,   päliči-se püudeižiš,   alahali aideižiš.

Kevädou minä zavodin’ kalatada aigoiš.
Tol’ko jä tühduškandeb, minä panen merežad.
Merežat panen karoid’me, kus kezou kazvab hiin’ libo mustad rogod.
Ez’mäi panen süvembale – ocverkoile, pešn’ou tegen riiguižed, märičen kaluižou süvüsen, zavodin’ pešn’ita ocverkole riigun sit’ tahospai, kus jä om kül’mnü pohjhassai.
Pešn’oiččen laidalepai ocverkon piččen riigun.
Panen ocverkon i laidpolhe panen merežan.
Kala ujeleb jän mödhe, randha iivoi ujuda, jä kül’mnü pohjhassai, vasttab ocverkon, eciškandeb hodan i ocverkodme mäneb mer’ežaha.
Kons sulaškandeb rand, randembaižhe polhe panen merežan.
Lämmäs houg’ mäneškandeb randha hiiništoho i putub randembaižhe merežaha.
Öl enamban putub laidembaižhe merežaha, a päipaštoil’ päivil’ enamban randembaižhe merežaha.
Sügüzou hiiništoho penzhile kes’khe kaivan kanavaižed.
Kevädou, konz kudoškandeb houg’, nenihe kanavaižihe panen merežad.
Lämmil’ päivil’ i üil’ kudon aigan nenihe merežoihe putub diki äi hougid’.
Jäl’ghe hougid’ kudob ahne.
Ahnen sas’kenden merdoil’.
Kudob ahne süvil’ nemil’ libo lodoniškoil’.
Ümbri merdas panen kavaged.
Necikš aigaks avaidase jo jarv.
Krome merdoit pidän laskeverkod.
Laskeverkoihe puttas hougid’, ahnid' i särgid’.
Kevädou verkod pidän randoil’.
Krome necidä, tol’ko sulab ja järves, pidän ragoiš kuukud.
Kuukuihe otab houg’ i made.
Hougile siman pästle en pohjhassai, a madehile kuukud pästan pohjha.
Ühtnägoi počti ahnenke zavodib kudoda sär’g’.
Sär’g’ kudop suril’ kogoil’.
L’uuta särgin’ kudon voib tünöu ehtou – kudon sijou sär’g’ vändab.
Merdad särgile pidän kes’k’vet.
Merdoihe ühtes sär’gideke puttas hougid’ i madehid.
Ez’mäi kudob järed sär’g’.
Järedan sär’g’in’ saskenden harvoihe verkoihe.
Jesli putud čomale kudole, harvoihe verkoihe sär’g’id’ putub vouktaks.
Končišoi kudod, minä panen prodol’nikan.
Kuni vilu vezi, prodol’nikan pidän madalou sijou.
Kuukuižet prodol’nikha panen harvas, viš vaksad toine toižespai.
Kuukuihe panen eläbäd sär’gižed.
Särgižed saskenden paksuu verkou kalegou.
Verkospai sär’gižed panen vädrha vedenke.
Prodol’nikan kaclen kaks’ kerdad päiväs – ehtou i homencou, i kaikuččou kerdou smenin’ veresed särgižed.
Prodol’nikha ottas madehed, hougid’ i ahned.
Prodol’nik otab ii äjäd aigad.
Ühtnägoi minä kalatan splavnikoil’, kuukuižil’ i verkoil’.
Homencou nuuzen aigoiš, edou päivänuuzmad časud kaht.
Kerdale kalatades otan paksun verkon, splavnijoid’ kuukuižid’ i uštken.
Ez’mäižikš minä san sär’gižid štukad viškime libo kus’kime, panen hiid’ vädrha vedenke.
Sid’ pästan splavnijad kuukuižed tul’l’ašt’me.
Kaikuččehe kuukuižehe panen eläbän sär’gižen.
Sid’ pästan uštken i ajan prodol’nikad kacmaha.
Poputi ajades san hougin’, erašti kaks’.
Kacun prodol’n’'ikan, smenin’ sär’gižed.
Prodol’nikha putub konz viž, konz enamban hougid’.
Sid’ ajan kuukuižidennost.
Necil’ aigou kuukuižehe jo putuiba hougid’, a kudamoho ii puttund, koliba sär’gižed.
Minä möst kaikihe kuukuihe panen uded sär’gid’.
Varasta sikš, kuni kokaidab.
Minä ajelen uštkou kuukuil’ kes’kes.
Kudamoho kuukuižehe kokaidab, minä nägen i otan maiman i panen möst veresen sär’gižen.
Muga homencos prodol’nikha, kuukuižehe i uštkehe san štukad vištoškime–kaks’kime hougid’.
Päiväu hengähtan, a ehtkoužou časud nel’l’ möst ajan.
Prodol’nik ladiše muga: jes’li madalale, ez’mäi kevädou püštase pit’k rag – metrad siičeme.
Neche ragaižehe sidon noraižen i pästan necidä norašt’ metrad sada viškime.
Toižhe agjha püštan möst ragan i sidon toižen agjan prodol’nikad, mišto prodol’nik ii uptaiž pohjha.
Päliči kaikuččes viškimes metras panen pullon.
Pullon panen noraižele metrad kaks’.
Kaik prodol’niknor vedou pälpäi uptab kaks’ metrad.
Neche prodol’nikha sidon päliči vides metras simaižed.
Simaižed pidusel nel’l’ metrad.
Kaikuččehe simaižehe sidon hangoižen, polen simad kogodan hangoižele.
Kaikuččehe simaižen agjha sidon kuukuižen sär’giženke.
Kaikuččes kuukuižes lapoštez, i poles simas lapoštan.
Tarbiž muga lat’t’a, mišto sär’gižen kuukuine oleiž pol’ metrad pohjaspai.
Kons kokaidab houg’, simaine lapoštesespai päzub, i houg’ ii muja, čto putui.
Sär’gižen kuukuiženke laindab kiškha.
Jes’li čomas sada, prodol’nik ehtou i homencou tarb’iž smen’dä enččed sär’gižed i panda eläbäd.
Kevädou om hüvä piduz.
Konz lämšuškandeb, ümbri ijuniš, prodol’nik tarbiž perevettä süväle, madalou hiitäb otandan.
Süväle prodol’nik panese kivesile.
Agjoihe ragan sijas norale pästase kivi i ülähäks noran agjha panese sur’ pu.
Kes’kmäižihe pulloihe noraine panese siloi metrad nel’l’.
Süvou prodol’nikha otab vuu kun aigad.
Sured hougid’ voib sada vaiše laidou.
Jes’li voib pidäda eläbän sär’gižen kuukuižes, ottas čomas sured ahned.
Avgustas prodol’nikha hiitäb otandan.
Sügüzou voib pidäda prodol’nikan sent’abrihesai, kuni ii kül’mä järv.
Toižen polen kud okt’abrid’ otab i čomas madeh.
Splavnii kuukuine tegese muga: kaluižehe pol’t metrad sidose sima metrad siičeme i kaluižennost simaha sidose hangoine lapoštesenke.
Nened kuukuižed odvad kuti piduz, a voib kalatada kaiken kezan, i putub hiihe paremba, mi prodol’nikha.
Pästasoi nened splavnijad kuukuižed aigoiš homencou tul’l’ašt’me.
Homences hii proit’t’as äjän sijad i l’uutas hougin’ l’ibo ahnen.
Hiid’ vöb tul’l’aštme, lainhil’ kačaib i kuukun sär’giženke kaiken kuboiteleb, sikš paremba otab nenihe kuukuižihe.
Kevädou tarbiž kalatada madalou, kuni vilu vezi, metrad kaht süvüst, no simaine kuukus tarbiž pästta metrad viž, mišto sär’gine voiš tehta tobjemban krugan.
Kevädou otab nenihe kuukuižihe hüvin’ ümbri päivänuuzmas i möhäi ehtkoižou.
Kezou simad tar’biš pideta i pästta laidale.
Paremb aig ühesas časuspai polhe päihassai, a ehtou – kuumes časuspai jäl’ghe pol’t päjad.
Kevädou voib jätta nene kuukuižed i öks.
Vöb hiid randha, kunapai tul’l’aine.
Homencou aigoiš tarbiž hiit’ kogota.
Otab čomas.
Kahthe kuukuižehe obhodiše üks’ houg’, pästit’ kaks’kime štukad, voib sada ühesakümn’e maimad.
Sügüzou nened kuukuižed tarbiž tac’keta madalale nälöid’ vast libo šläpile kes’khe, simad pästtase vaiše metrale.
Čoma piduz – harvad verkod, hiil’ voib kalatada järven avaidusespai kuni ii kül’mä järv.
Kaiked parembad verkod, kudamiš sil’män suruz om kuume – nel’l’ sormed i kudotud nitišpäi nomer sorok ili p’ades’at’.
Kevädou hiid’ tarbiž pidäda madaloil’ venoil’ randoil’, kudamil’ tahoil’ kezou kazvab šuug libo must rogo.
Kezou žaruaigou – mürkil’ randoil’.
Suriš žaruiš kaikit’ paremb laskta laidale.
Laidale tarbiž laskta kuume – nel’l’ verkod ühthe agjha norale pullonke.
Sügüzuu – randoil’, kus kazdas rogod, i laidale, kus süvüz’ ii enamb nel’l’äd metrad.
Uštkehe järvou otab paremba kevädou, lopuu majuu i ez’mäižou polou ijünid’ kud.
Kevädou tarbiž, mišto ušte käveleiž süvüsel metrad kaks’.
Kaikid’ paremba siloi otab lodaniškoil’.
Kezou otab tol’ko süvän uštken, kudam käveleb süvüsou metrad nel’l’.
Enambou otab ahne, a sikš tarbiž ajelta hil’l’ašti i ušte mäneiž  pohjadme.
Otab paremba päivou.
Čomas otab i kaiken avgustan, no ajelta tarbiž laidadme i süvid’ lodoid’me – metrad nel’l’ süvüst.
Houg’ lubib enambau vouktan uštken, a ahne rusttas vaskespai.
Čomad oma uštked, kudamiš üks’ pol’ om vouged, a toine – rusked.
Ongitada kaikid’ paremb kevädou, kons proit’t’as kalan kudod i lämšup sä.
Ongitades čapasoi pitkäd, hoikad i nojedad ongiragad.
Siman kerttas mustoiš katušknitiš.
Pulloks paremb propg butuukaspai, jüguz panese ülembahko onged.
Jügust tariž panda severz’, mišo uppotaiž polen pullod.
Ongen sima kevädou tariž pidäda ongiragan pitte.
Kaikit’ paremb ongitada nel’l’ou ongou kerdalaz.
Onghe panese šot – paremb vouged.
Kevädel ongele tariž ajada edou päiväšt’.
Siižutadas järvou, kus kezou kazvaškandeb hiin’ libo rogod.
Onged tarbiž ez’mäi tac’t’a kaikihe polihe, mišo tedištada, kus om kala.
Šot onges pidäda tarbiž kogonaine i eläb, vaiše södihe agjaižen libo koli, tarbiž panda uz’.
Süvüsou ong’ pästase ahnele četvertit’ pohjaspai, särgile kaht četvertid’.
Mi tobjemb šot onges, pigemba kokaidab sur’ maimaine.
Šot panda muga, mišo ongen bardaižennou oleiž pol’ šotud, lop šot okha vertiše, siloi maim voib tabata šotun vaiše bardaižennou i putub onghe.
Jes’li sil’ tahou kokt’as pened, sirte toižele tahole, kuni ed lüuda järedad kalad.
Čomas otab aigoiš homencou lodoil’ kes’k järved.
Enambou libuškandeb päiväine, siižutade süvemba.
Ala äjou ajele tahos tahole.
Kaiken aigan kala ii ota, otab aigaižid’me, hii ajeltas parvehil’, üks’ lähteb – varasta, pigai tuleb toine.
Šotuagjaižed ongespäi tac’kende tagemba venehespäi, kus oma onged, siloi kala ii lähteškande i panoškandese ümbri ongiš.
Venehes ištu hil’l’ašt’i, ala kolaida, mišo ii pöl’gästoitta kalad.
Sär’g čomas otab pehmdäle liibäle i vuu paremba nižuižele tahthale.
Liib i tahtas kerta pučuižile tukuižile i pane onghe.
Ahne čomas otab sär’gin’ supalaižele.
Supalaine čapase sär’gil’ sel’gäspäi.
A jes’li om sur’ ong’ kerdou, voib čapta händäižen i panda neche ong’he.
Äijou čomas otab ahne sär’gin’ piskule.
Čomas otab ahne i ahnemaimale.
Ahnemaimaine tarbiž zaden’d’a onghe čut’ sel’gäižes, mišo hän ii koleiž i voiž ajelta.
Kezou on’gita nälöniškoil’.
Aigoiš homencou erašti čomas otab šläpil’ kes’kes.
Jesli ongitad nel’l’ou ongou, kaks’ onged pidä šotunke, üks’ sär’gin’ supalaiženke, i ühtou ongou void’ ongitada liibale libo tahthale.
Kezou otab ehtkoižou, edou päilaskmad.
Avgustou ong’he kokib paremba kaikes vodes.
Homencou avgustou aja vuu pimedas, čut’ hämärduškandeb.
Edou päinuuzmad ongita lodou, madalou, metrad süvüst.
Nouzi päiväine, lähte süväle metrad nel’l’ libo viš süvüst, ongiš pidä järed šot, ongita nel’l’ou ongou i varasta.
Süvou harvas otab pen’ maim i harvoin manitab, kokiškandeb ii paksus, a sad enamban.
Lopuu avgustou kul i sentäbril’ ongita päivou, aja ongele jäl’ghe kes’kpäiväd, siižutade süväle kes’klaidad, kus süvüz’ om metrad viž.
Sija valiče nemen n’okun kohtas libo süvän lodon agjas.
Sügüzou simad ong’he tarbiž pidembad – metrad vit’.
Kokiškandeb harvas, no maimad oma järedad.
Ongitades voib pidäda kuukun.
Kuukhu pane eläb sär’gine, zadeni händast sel’ghä.
Randas ongitad – kuuk tac’kende hiiništoho, a laidou pidä laptas ongišpai, paremb ičeiž taga, kus ištud.
Tul’l’ašt’ kala ii varaida, i järed kala harvoin’ otab tünil’ sijoil’.
Voib ongitada i kevädou, martou i aprelil’, konz järvou vuu om jä.
Edoupäi pešn’ou tegese jäha riiguižed, a paremb kaikid’ nene riiguižed tege järvenkaroiden kohtha, nil’ tahoil’ kokib sär’g’.
Touvuu šotuid’ iisa l’uuta, ongita liibäle, čomas otab torakanoile.
Jes’li ofot ahnoid’ sada, siloi riiguižed jäha tege nemakoile kohtha.
Ongitada tarbiž siloi šotuile.
Otab ahne i liibäle, no harvoin’.
Krome ongitest, kevädou i sügüzou voib kuukitada.
Mugažo kuukitada voib nel’l’ou ongeragou.
Simad kuukuihe tariž sanktembad – langašt’ kaks’tošt’kime, pullod sured, mišo ii voiž händast uppotada sär’gine.
Uppotest panda ii tarbiž.
Edou kuukitest verkou sa särgižit’ štukad kuumekime i pane vädrha vedenke.
Kevädou siižutade lodorüunale, pane kaikihe kuukuihe eläbäd sär'gižed, pästa vedehe kaikihe polihe veneht.
Kokaiž, uppot’ pullon – ala veda, varasta, kuni hän ii vedaškande laptaha.
Vedab polhepai, vaiše tabazihe sär’gižehe i pidäb sus.
Konz vedagoitab laptaha, siloi hän jo putui.
Ala lenda ongeragas, veda simas, houg’ löumäi оm leta ongeragou, pästad händast, simas vedad – sinun houg’.
Sügüzou kuukitad nälöniškoil’ hiinil’ kes’kes, a süvou eci kudosed.
Pal’hou sijou süvou houg’ otab harvoin’.
Voib kuukitada i randaspäi süvil’ randoil’ hiinil’ kes’kes, no ühtou ongeragou.

Tuugoide alle man len’diba sügüzespai.
Semen’ziba mijou kagran, ozran, hernhen, babun, erašti vos’kundan i grečun.
Ez’mäižikš semen’ziba houmhed, vaiše lumi lähteb.
Paksus houmhen rüunad semen’ziba übüsile, semen'ziba ägehen alle.
Püidoiš jäl’ghe houmhid’ semen'ziba hernhen i babun.
Semetes päivän valičiba pil’vesen ii suren tul’l’aiženke.
Jäl’ghe necidä semen'ziba kagran püudoile.
Püudoile kagran semen'ziba adran alle; konz lähttas idelmod (juriškkorvad), kagrmad voumičeliba.
Vos’kunt semendelihe aigoiš ledoile zapol’koile.
Grečun semendeliba ledoile houmhile, mäthile.
Kündiba adroil’, ägestiba puižil’ ägehil’ i savimaiš ägestiba kodiš tehtud roudaižel ägehel.
Kagran semendan lopliba Mikulan päaks, jäl’ghe Mikulan päad ii semetud nikonz.
Ozran semenziba jäl’gmäižiks.
Parembaks aigaks semeta ozr lugiba, konz järves šläpäd libutas vedele päle.
Ukod pagižiba – kudes nedališ ozr putub purnuspai purnhu.
Ozrad püudoile semen'ziba vähän, enamban paloho.
Vuu semen'ziba püivhän, mugažo paloho.
Püivhän semendajale emäg kiitäb munan, mišo paremb kazvaiž püiväz.
Semen'ziba vaiše balafonaspäi.
Balafon ladihe muga: hijamad paniba edespai, taganpai balafonan tabaziba piigoil’, polad ühthez tabadeliba piigou.
Necen tabadusen paniba uugale, semendajou edes polučihe kabard, kuti havad.
Kabardoho mülüi put kagrad.
Semen'ziba sikloičejanke.
Jesli ledma, sikloičei pirdi sapugnenou jäl’gen, mišo näguiž jäl’k semendajale.
A savimaiš i houmhiš sikloičei siižutel’ vehaižed.
Nagrhen semen'ziba paloihe.
Mišo ii tetaiž, mišto palos om semetud nagriž, rüunad ümbri semen'ziba kagrou.
Nagrhen i hernhen söda ii kel’tüd ni kelle, vaiše kandišta kodihe ii voind’.
Jäl’ghe kaiked semendad ištutiba kartohkad.
Kartohkoid’ ištuteliba vähän, vaiše ičele söda.
Ugorodoihe ištuteliba kapustan, ret’kan, br’ukvan, lukun i harvašti sv’oklan, markofkan i ugurcad.
Linan semendeliba ugorodoile vägihižele male.

Miide rüunas semenziba kaikid enamban kagrad.
Kagrale krome piidmad oli äi houmhid’.
Toine liib ii kazvand houmhile, a kagrale kaikiš paremb ma, ii tarbi olend händast herettä.
Kagr hoz’aistvas mäni kaikjale.
Kagrou sötiba hebon, a lopuile živatoile kagr mäni suruseks.
Kagraspäi mellincou pahmniš tegiba kagraižen jouhon, houduiba kagran i jouhotiba touknaks.
Kagraižes jouhospäi valoiba kürzad, tegiba tahthan, korboin’.
Kürzad valoiba nepremenno kaikuččou homencou, süibä hulalaz pain’miženke välläs maidospäi i kandatesespai, senenke, bolanke i sulatud voin’ke.
Tahthan tegiba libutajan tahthan, bolanke tahthan i korboin’ – murg’n’as, užinas ezmäižikš södihe tahthan, mecha otliba kerdale tahthan, kürzid’ valoiba äjan murgn’aks, lemusenke, lihakiitosenke, munaričanke, liibäd ii södud.
Touknaspai hämen’ziba touknan, paštoiba touknaspäi kalitkad, kolobad, rehtikürzan.
Hänespai kiitiba maitkašan.
Kiitiba kagraižen kis’lin’.
Žaruaigou vertes, palotes, hiinäntehtes jüibä jouhveden.

(Sarn)   Derenan agjas eli ukoine akanke kahten.
Tuli pap’, maidod hänou äi.
«Lehmäine čoma?
– küzub pap’, – anda minii lehmäine, sijaha andab jumou viž sinii».
Nece ukoine i akaine soglasihezoi.
«Otat, ka ota, bat’uško».
– «Tiile andab jumou viš sijaha».
Ukoine i napravihe pap’he lehmänke.
A pap’-se eläb keskou küläd der’nas.
«Bat’uško, toin’ lehmäižen».
A bat’uško otvetoiči: «Pästa tanhaлe».
A hänen tanhou nel’l’ l’ehmäd, nece lehm videndeks.
Papine sötab lehmäižen touven, a ukoižuu ni mittušt’.
Kevädou pouksiba paimnen.
Paimen lehmät pästi.
Nene lehmäižed ajetas mecha siriči neces ukos.
Päivän hii sigä paimet’he lehmid’, ehtou töndutiba kodihe.
Nece ukoižen lehmäine kati kohtha ukoižen tanhale, a papin’ nel’l’ lehmäd jäl’ghe.
Ukoine sanub akaižele: «Kacu, pap’ ii kelastand, jumou andoi, viž tanhou om-gi.
Jorota lüpstä, maidošt’ linneb».
Nece pap’ sigä varastab, lehmid’ ele.
Küzeleb paimn’uu: «Kusag minun lehmäd?».
– «Sinun lehmäd nägin’, detkon tanhale mäniba».
Pap’ prikati ukonnost.
«Lehmäižed oma tanhou?».
– «Oma, tol’ko ii sinun.
Minii jumou andoi, toivotid’ i jumou andoi».
– «Kutak, sä vid lehmäd ed pidäškande üks’näiž», – pagižeb pap’.
Uk otvetoičeb: «Tuudas torgošid’, minä mön».
Pap’ pagižeb: «Mö minii hot’ kaks’ lehmäd.
Verhile ala mö, minä ostan.
Äjäk stoib lehm?.
– «To kuz’kime rubl’ad, – pagižeb uk, – Kuz’kime rubl’ad tod, minä kaks’ lehmäd pästan.
Kuni dengoid’ et to, lehmid’ en pästa».

Eliba ende bajär’ da mužik.
Mužik oli bedni, kezou i touvou hänou oli üks’ soba – balafon.
Touvou bajar’ soblihe kondjan pövuhu.
Kerdan ajoi mužig mecha put čapmaha.
Čapoi regen – higostui i hilläšti ajab kodihe.
Vastha hänele dorogadme ajab bajar’ kärounus tulupaha, nägub – kül’mnü.
Homaič, ajab mužik üksiš balafonoiš, a oc higos.
Bajär’ küzui hänou: «Miak sinäi, higo ocas ajad üksil’ balafonoil’, minä tulupoiš, i se kül’min’».
Pagižeb mužik: «Sinun, bajär’, soba om vilu, sikš mišo touvou ombeltud, a minun balafon om kezou ombeltud, sikš hän om i lämm».
Kül’mnüdele bajarile ofot lämm soba sada, pagižeb mužikale: «Vajehtagam sobil’».
Mužik sanui: «Vet’ balafon om kalliž, anda päle sada rubläd».
Bajär’ andoi päle sada rubl’ad, i sobil’ vajehtihe.
Pani mužik päle bajärin’ tulupan, saihe reg’he i tuli kodihe kuti bajar’.
Käroužihe bajär’ mužikan balafonaha i korjha kül’mehtui.
Toi händast kodihe kučer koljan.

(Sarn)   Ende eliba ug da ak.
«Uk, minä tahtoižin’ nižuižid’ bulkaižid’, kut oleiž jouhod naživida».
Uk: «Naživimai, minä panen tuhkad havadon, ajan vajehtelmaha».
Uk hebon val’l’asti, ak tuhkad havadon pani töuden.
Uk regehe pani tuhkan, ajoi.
Toine uk da ak eletas.
Sil’ ak touknad zahoti.
«Uk, touknad minä tahtoižin’».
«Tahtoižid’, ka voib naživida.
Om izveskad havad, voib ajada vajehtamha».
Hebon val’l’asti, havadon regehe pani i ajoi.
Ajab, a hänele vastha ajab mužik havadonke.
«Ei, bratan, edahaksik ajad?».
– «Ajan, touknad om havad, da jouhoze nižuižeks iik sa vajehtada».
– «Ka minai om havad jouhod nižušt’».
– «Ka om, ka vajehtagam, minai toukun čoma om».
– «Kuverdan sä рäle andad, vet’ nižuine jouh kal’hemb om».
– «Ka kuverdan sä pakičed?»
– «Ka anda nel’l’ kopeikad».
– «Nel’l’ kopeikad-se äi, ota kaks’ kopeikad, ka andan».
– «Nu ka vajehtagamžo.
Tol’ko minai siičaz dengoid’ ele, konzni andan».
Otiba vajehtiba jouhoil’, ajoiba kodihe.
Tuli uk kodihe.
«Ak, nžušt’ jouhod naživin’, pašta nižušt’ bulkad».
Havadon pert’he lendiba.
Ak ku havadon avaidab, ka ak: «Uk, ka havados ii nižuine jouh, a izvesk».
A toine uk ajoi kodihe: «Ak, minä touknad sinii naživin’».
Havadon pert’he lendiba.
Ak ku avaiž, ka...: «Uk, ii toukun, a tuhk».
Ihtele ii uddainus touknad söda, a toižele bulkoid’.
Proidi aigad horošijas.
Uk pagižeb akale: «Om kaks’ kopiikad vüig’d jänu, mända pakita prijätel’ou».
Mäni.
Tuli prijatel’annost.
«Minä tulin’, vüigäd om kaks’ kopeikad, jogo oma den’gad?».
– «Ka ele vu, prihäč, vaiše lindäs, andan edelez».
Nece uk män’ tagaz.
Mest varastab, konz andab dengad.
Aigad proidi.
Uk akale pagižeb: «Mänen mest prijatel’annost vüigäd pakičemha».
Mest män’ uk.
Akaine homaič, ukole pagižeb: «Sinun vüignig mest astub, a dengoid’ ele.
Mi zavot’t’a?».
– «A min’ hiitämoi, ak, koljaks».
Loučha veri.
Nece prijätel’ avaiž uksen.
«Minun prijätel’-se koli?»
Ak pagižeb: «Kol’, koli».
– «Kol’, ka anda minä hot’ pezetan ičein’ prijatel’an jäl’gmäižen kerdan».
Ak vet ladi, dai kahten pezetadas.
Vezi-se hulakas, uk-se zdrogaiškanz’.
Ak-se pagižeb: «Siičas koli, ka hibj-se, näged, zdrogaib».
Sobitiba.
«Vögäm koumoile, panemai maha», – pagižeb ak.
Groban tegiba i vüiba.
Dorogou-se vihmuškanz’ diki äjou.
«Mängäm časounikaižehe».
Mäniba.
Sigä razboinikoid’ töuz’, vihmaspäi uidiba.
Homaičiba groban, da časounikaspäi joste uidho mecha razbainikad, a šaugun dengoid’ unohtiba časounikha.
Nece uk pagižeb akale: «Dengoid’ miile jätiba, jagagam».
A grobaspäi mužik skokkaht’: «Jagagam, minä abutan».
«Näge, ihastui dengoid’ prijatel’, eläpstui».
Ištuihezoi, dengad jagetas.
Razbainikad ühten oigenz’ba kundelmaha, äjak mest’-se om časounikas.
Nece razbainik tuli iknan alle, kikištihe i kundleb, kut dengad’ jagetas.
Üks’ mužik kacuht’ iknaha, a sigä furašk nägub.
A hii jagoiba, a kaht kopeikad ühtele ii hvati.
A nece ukoine hvatib razbainikan päspäi furaškan: «Na, sinei kahtes kopeikas furašk».
A nece razbainik uidho.
Joksi razbainikoidennost, toižed küzeltas: «Äi rahvast om?».
«Äi, äi.
Den’gad miide jagoiba, ii hvatind kaksin’ kopeikoin’ mehele, minun furaškan hvatiba da ühtele mehele andoiba kahtes kopeikas».
Razbainikad uidiba, a nene mužikaižed dengad jagoiba, molembad bohattuiba i nügude-gi eletas.
(AA 1654)

(Sarn)   Oli gol’l’ vel’l’ da bohat vel’l’.
Gol’l’ vel’l’ radab, radab, a ii voi nikut hohattuda.
Ihten kerdan mäni vellehe spičkoihe.
Vel’l’ andan ii.
Lämboit’ iivoin’ sadagi, panihoiš.
Homencou libui – pertiš vilu, lämbitada ii mil’.
Libui päčile, oti tabakon i zavodi kurd’a.
«Gor’a, ed voi minai tabakod daroid’a».
Homaiči – sipliše tabak.
Hän hlopni bankaižen i sanub: «Putuid’ nugude».
Laskihe päčil’päi, sobihez, mäni, kiven lüuzi, neche bankaižehe sidoi i mäni mecha, pästi järvhe, tendui kodihe.
Pimedui, mäni kuzen alle i pakičihez: «Ižandaižed, emägaižed, pästkät eks».
Panihe kuzen alle.
Vaiše uinota zavodi, kuleb mi-se kädžäht’.
Enamb uinota ii voi.
Homencehessai ištui.
Homendez tuli, mäni sinnä, kus kädžäht’.
Kacub – kuzen all katl’aine, katl’aižes kuudad.
Tul’ kodihe i osti kojegi midä vähäižen, i radogoit’, eleganz’.
Tuli velleze hänennost.
«Kut sä, sanub, eleganzid’?»
Hän sanub: «Minä gor’an järvhe pästin’».
A nece mužik sanub: «Užo, pästid’, ka minä san».
Mäni mecha, lüuzi järven, notoi, notoi, nu dai sai necen bankaižen, avaiž.
«Mä, – sanub, – vellennost».
Gor’a sanub: «En mäne nikuna, sinuspai minä en erigande».
Tuli kodihe, elo palanu aitas.
Nugude eläškanz’ velled gollemba.
Kudam gol’l’as eli, se paremba.
(AA *735 1)

(Sarn)   Oli ende ukoine da akaine.
Hiil’ lapsid’ nikeda elen.
Iks’ puču pertine i murenu kart.
Ukoine ihten kerdan mäni järvele ongitamha.
Ongiti, ongiti – sai ihten ahnuden.
Nece ahnut pagižeškanz’: «Pästa mindai tagaz, mi sinii tariž, sen i tegen».
Ukoine sanub: «Ele minai pertid’ i kartad».
Ahnud sanub: «Mäne kodihe, lindeb pert’ i kart uz’, i konz midä dovediše, tule järverandha i vicaižou ropota vedehe i minä sanun sinii, midä dovediše».
Nece ukoine mäni kodihe, nägeb – pert’ uz’ i kart pertiš uz’.
I bapkale sanub: «Minä olin’ ongou, sain’ ahnuden, ahnud minunked pagižeb, i minä händast tagas pästin’».
Hän minii sanui: «Mäne kodihe, lindeb pert’ uz’ i konz midä dovediše, kucui hänennost».
Nece bapkaine sanub detkole: «Oi, sä meletoi, sä meletoi».
Detkon tagaz oigenzi: «Mäne živo, käske, okha voumheks kinttas».
Nece ukoine mäni järvenrandha i ropotaškanz’ vicaižou.
Nece maimaine tuli, kizub: «Midäk, sinä, dedoi, tulid’?»
– «Tulin’, bapka laiše, käskeb voumheks kintta i pašt’a».
– «Mäne kodihe, – maimaine sanub, – lindeb kaik voumiž».
Nece ukoine tuli, nägeb – kinttas.
Zaidi pert’he, bapka mest laiše: «Mäne, živo tagas sinnä i käske, okha semetas i rahndas, ele živatoid’, okha živatad lindäs, astjad, voumheks liibän taptas, živatad paimetas, okha voumheks pašttas i kinttäs».
Nece ukoine järverandha, vicaižou strikutab vedehe i värižeb.
Nece maimaine tuli i kizub: «Miak sä, dedoi, värižed?»
Ukoine sanub: «Ninga, ninga, bapka ii pästa pert’he, käskeb voumheks rahnda, tapta, voumheks uberd’a, oldaiž kaik astjad, živatad, paimned, voumheks kiittäiž, pašttaiž, mišo miil’e ii dovedižihez nimidä rata vanhil päivil’».
Nece ukoine molihez maimaižele: «Voidik tehta nene minun bedad?»
Maimaine sanub: «Mä kodhe, lindeb kaik voumiž».
Nece ukoine tuli kodihe, nägeb – pertine enzne, murenu kart.
Bapka päččogas värižeb.
Detko hänen päle laiše: «Hüvä oli, ka sinii vuu paremp tariž, n’ugude elä enččes pertižes, murenudou kartou i murenudou padou».
Muga eläškat’he igän.
(AA 555)

(Sarn)   Eli derenas čigan, a toižes derenas eli zmei siičimepeine, sii kaiken narodan, jäi iks’ vanh uk.
Nece čigan tuli derenaha.
Uk sanub: «Midäk sä tulid’, lähte, ika zmei seb mindai da sindai».
A čigan sanui: «Možet mii händast semäi ičtaz».
Zmei tuli, sanub: «Nugude tiid’ muugotid sen».
Čigan sanui: «Probuigam edou väged».
Čigan sanub zmejale: «Vihel’douda, ken enamban vihel’däb, sen i vägi».
Zmei vihe’d’ouz’, čigan čut ii kurdištun.
Zmei sanub: «Vihel’d’ouda sinä».
Čigan sanub: «Krepkäm sil’mäd, ika viheld’oudan, ka lähttas sil’mäd».
Krepib’ä zmejou s’il’mäd balafonou.
Čigan oti kalun, iški zmejad ocha, zm’ei čut’ ii lankten.
Čigan sanub: «V’olak vuu vihel’d’outa?»
Zmei sanub: «Ala vihel’d’ouda, ika houkten, iisa iznesida».
Siloi zmei sanui: «Sinun vägi, elägam ihtes».
Zmei oigenz’ händast vedele.
Čigan män’i, zavodi imbri lähtken kaida.
Zmei ii voind’ varastada, mäni iče vedele.
Mäni, ka čigan kaivab lähtken imbri: «Miak sä kaivad?»
«Minä ladlin’ toda kogonas lähtken».
Zmei sanub: «Eragakam, ika iisa sinunke rata, sinä vägekaz, a minä vägetoi».
Muga i eragauziba.
(AA 1084)

Kalliž kazvattajaižem, sötai-tatoihudem, kulištin’ minä suren jurun, suren jurun i suren šumun.
Pölg’ästoitiba minun nored südäimuded, katsiba minun jalod jougaižed.
Kacuhtaške, kalliž kazvattajaižem, ičeiž libedan linduižen jäl’gmäine da čoma kerdaine.
Nägen, mišto eragata tarbiž, kalliž kazvattajaižem, sötai-tatoihudem, minei gor’o-gor'kijale.
Jälgmäižed oma časovijad časuižed, poslednejad minutaižed krasuidas i likuidas tazošt’ da lavašt’med-se.
Eragataz mindai gor’o-gorkijad verhad vilud randaižed-ne.
En tä, kut linneb minei eragata verhale vilule randaižele.
En har’ganu ole minä verhale vilule randaižele-se i verhile viluile avaroile armoile.
Eragoitatai tänamb’aižou vouktou čomou päiväižou.
Kacuhtaške kalliš kandoihudem, roditel’-mamoihudem, ičeiž juunanpäaližen vihandan hiinäižen päle, stroitsanpäaližen lehedan lehtesuden päle.
Aigoiš oliiž eragoitta mindai, kaidad oma minun hard’oižed, nored oma minun jalod jougaižed, en mahtaška minä ugot’t’a verhile viluile avaroile armoile.
Kalliž kazvattajaižem sötai-tatoihudem, kalliž kandjoihudem, sötai-mamoihudem, emboinu minä tiid’ uprosida i umolida, en i hvatn’us minä gor’o-gor’kii, mišto tiid’ ii saiž uprosida i umolida, mišto ed eragoittaiž mindai gor’o-gor’kijad.
Nägen, mišto linneb eragata, sötai-tatuško, sötai-mamuško, algad unohtagoi mindai verhale vilule randaižele.

Podoidiške, kalliž kazvattajaižem, sötai-tatuško, tazoitaške minun šuukuižid’ hibusužid’.
Kalliž sä kazvattajaižem, sötai-tatoihudem, sugid’ i tazoitid’ minun šuukuižid’ hibusuzid’, no ed voinu tazoitada enččikš da edeližikš, kut mii tazoitelimai čomile kal’hile praznikaižile.
Nägen minä, mišto ii tazoitugoi minun šuukuižed hibusuded, nägen, mišto tarbi eragata ičein’ vouktas voudaižes.
Ii hätked ole krasuidas sinun korttiš horominaižiš, jäibä jäl’gmäižed krugovijad sutkaižed.
Nägen, mišto tii eragoitatoi mindai gor’o-gor'kijad verhale vilule randaižele, verhile sulile susedaižile keskhe homnižou čomou päiväižou.
Časovijad oma minii časuižed krasuidas sinun, kalliž kazvattajaižem, korttiš horominaižiš.
Podoidiške, kalliž kand’oihudem roditel’-mamoihudem, ičeiž libedan linduižennost, sugitaške i tazoitaške minun šuukuižid’ hibusuzid’.
Podoidiške, sinä sula viikoihudem, tazoitaške minun šuukuižid’ hibusuzid’, kut mii tazoitelimai kal’hile praznikaižile, nügude ii tazoitugoi minun šuukuižed hibusuded.
Otaške sä minun vouged voudaine-se, veseliške sinä minun vouged voudaine kal’hil’ čomil’ praznikaižil’ da veslil’ besedaižil’, ala unohta mindai gor’o-gor'kijad verhale vilule randaižele.
Podoidiške, sinä sötai-čižuško, tazoitamha minun šuukuižid’ hibusuzid’.
Sötai sinä čižuško, sugitid’ i tazoitid’ minun šuukuižed hibusuded, ed voinu sinä tazoitada enččikš da edeližikš, kut mii tazoitelimai kal’hile čomile praznikaižil’.
Nägen minä, mišto tarbi eragata ičein’ vouktaz da voudaižes, en raciiž eragata ičein’ vouktas da voudaižes.
Nägen minä, mišto tarbi antta sinei ičein’ vouged da voudaine-se, krasnii krasotaine.
Krasuižoitaške minun krasnii krasotaine i vouged voudaine ičein’ l’ubimijoideke podružnikaižideke, kut mii veselimoiš, konz oli minun ičein’ vouged voudaine i krasnii da krasotaine, en tä, kut linnob unohtada gor’o-gor'kijale minei.
Nägen, mišto tarbi eragata verhile viluile randaižile.
Sigä ii veseliškakoi minun vouktad voudašt’, krasnijat krasotašt’.
Sigä virkaškatas viluil’ da vaihužil’-n’i.
Valataškanden m’inä ičein’ tazon da rožaižen k’ibedil’ kündluzil’, ii tarb’i minei tehta veslad vedut tazon rožaižen p’stes.
Sötai minun sinä čižuško, lebastamoi verhil’ viluil’ randaižoupäi suride abidoideke, vasttaške mindai suren abidaiženke i suren kručinaiženke, alaške unohta mindai gor’o-gor'kijad verhale da randaižele-se.

Tulin’ minä, kalliš kandjaihudem, sinun korktale koumaižele alendamha(polendamha) surid’ abidoid’ i surid’ kručinoid’.
Avaidaške, kalliž kandjaihudem, korged koumaine-se kahthe poludehe, kahthe čuraižehe i avaidaške ičeiž veslät sil’mäižed-ne.
Jäviške ičeiž laskou kelüt-se i zvonkii änüt-se.
Stanovideške minunke paksuile paginaižil’e.
Kalliš kandjaihudem, sinä dumait’ sinun korktou koumaižou kačaiše i vihläiše tihet tomhaine.
A kačaiše i vihläiše ičeiž libed linduine.
Sinä dumaid’, mišo sinun korktan koumaižen kastab viher vihmaine.
A kacuhtaške-se, ka kastab sinun korktan koumaižen kibedil’ kündluzil’, kudamen sä jätid’ äjou aigalaz i norelaz malorannijaks sirotinaks.
Jätit’ sinä tuukitabaks i rehkitabaks.
Käroute-se, kalliž kandjaihudem, libedaks linduižeks, käbedaks kägoihudeks i lebastade minunnost jügedale radole-se.
Istte mi rüunembaižhe tihedaha koivuižehe, mi alembaižele oksaižele, sid’ minä roskažin’, kut minä elän nene volhad vodoihuded ičein’ libedįde linduižideke.
Hii jo oma jänuded aigaližikš sirotinoikš, iile hiiläzoi kallišt’ kazvattajašt’ sobitamha i nevomaha.
Jäti minii polnii polnikaine penid’ pun'kuižid’ artelin’.
Jäti minii kaik sured holvad holuded i jügedad radoižed minun kaidįle hard’oile.
Kalliš kandjaihudem, hot’ minä sinii i sanun.
Nuuzen minä aigoiš homencudou, ka ii tarbi pestes minii veslad vedut-se.
Kalliš kand’jaihudem, nägub, mišto linneb eläda muga igä kaik suriš holviš holiš i suriš abidoiš, vot-se sinä mindai onetoman rodid’ igäks kaikeks.

Kut tii racitai poručita minun vouktan voudaižen, krasnijan krasotaižen vast käbedaha čomaha kezaižehe, vast vos’kal’hiže veslįhe praznikaižihe.
Kogodaškandesoi i keradaškandesoi l’ubovnijad podružnik’aižed surhe vatagaha, surhe artelihe, töndutas vos’kal’hele praznikaižele, pil’kijoide taljankaižide i veslide pajoižideke, mindai ii linne sid’ gor’o-gor'kijad ühtes arteližes, ühtes vatagaižes.
Johtatagat mindai verhou randoižou, l’ubimijad podružnikäižed, kut mii veselimoiš ühtes arteližes, ühtes vatagaižes.
Nügude ii ičein’ ole vouged voudaine, krasnįi krasotaine.
Kudaig minä pagištoitan i lodaižoitan verhid’ viluid’ armhižid’, ka en ehti minä tiideke ühthe arteližhe, ühthe vatagaižhe.
Otkat tii hot’ minun vouged voudaine, krasnį krasotaine, krasuižoitkat i likuižoitkat enččikš da edeližikš, kut mii krasuižoitlimai i likuižoitlimai vos’kal’hižil’ praznikäižil’ i smironnijoil’(smirnijoil’) besedaižil’.
Kaikatai minun vouged voudaine vihrijas(vih’ras) vihmaižespäi i gromkijas juruižespai, kut minä kaičelin’ kal’hen kazvattajaižen korttas kodižes i kal’hen kandjoihuden čomas čogaižes.

Naku kuume pertid’ oli der’uun’as, nu ka nägin' kut elotihe.
Mänod ka savuine kaiken lagedme.
Uks’ avoin’ kuhusai päč lämptäp ka.
Lämoi ust’k’aspäi lähtob i haugoile.
Haugoile kaks’ žerdišt’ laditut, da haugod palatas, hiled tegehezoi.
Hiled vedetas.
Trubid’ vüu vüškid’ ii lend, ka laudaižed oliba.
Laudaižen naku ninga sird’outas päčhe dai saubatas, žar päzub, ka elada eisa.
Läm tegese.
Homesuu möst lämbitada ka möst uksut avaitas.
Üuknad čapetut, pelid’ eiländ.
Nellin stöklaižin’ pened üuknaižed oliba.
Parzihe zarubaižed tehtut da i ramad pandud oliba.
Omblijad kävüudihe, ka säresuu pidatin’ minä vüu, rehtl’alo hilüded nühtlin’ lavale.
Sid’ tegihezoi tohused.
Tat pokoinik ost’ jalaižen, tinaižen, kodiš valada tohusen.
Sid’ tegihezoi lampad.
Sid’ tegihezoi jelestričestvo, nügutte eloine- konz läks’, da vanhtuin’.
Päčüu ištun naku, enččikš rata voižin’ ka, en teda mida naku tegižin’.

Nouzin’ vähäižuu mina g’augoile prihäkarkuižeks.
Ende vet’ gul’aimaha kaik keradelihezoiš küläle.
Tegihe äipäi.
Äjänpäjän kaik der’uunidme käutihe, prihäd i döočkad, vanhad i kaik derüunidme käutihe.
Kus homaičed döočkan, tabadad da i: anda muna.
Mina ninga mel’düin'.
A en meldünd, tabazin iloks, Aksintanhas.
Tabazin, sebazin, no, minä sanun: «Andadik munaine.
Ala hondoks ota».
Hän minein’ munan andoi.
Mina mel’düin’ hänehe, davai mina käumaha.
Hän mel’düi minuhuin vüu pahemba.
Siloi praznikad oliba, ka praznikoidme tundištimoiš.
Tuli, tedan, voz’ dai toižele vodele käuin.
Tatale, mamale tariž naitta.
Ende vanhil’ oli: «Studentaks, – sanui, – naimata heitatoi, studentaks ištutoi».
Näged ende ukod oliba miččed.
Mina vüu noreks ajelin' ka naida tegihe mel’.
Tuli tauv’.
Tariž tundištada minein neižne.
Kaiken enččed rahvaz sanuudihe, miše supalaine sö sočel’nikan, ka pölusihe pano, ka neiččen tundištad.
Mina päiväižen tirpin', necen supalaižen pölusihe panin', homen kuti praznik, vederistmad.
Minein’ neižne näguse paikiš.
No, pagastaupäi jordanale tulin'.
Jordanau en jordanaha kacu, a kaiken narodaha kacun, eilä nikus mugošt’ paikad.
Kacauzin' süudale, artel’ döočkid’ seižub.
Homaičenki: paik, kudamudme gulain’ ka paik süü päs ningitte.
Neižne nügütte tundištet.
No tat da man sanutas: aik tegese naida, aja vinha.
No, mina heboižen val’l’astin da vinha fuknin.
Vinadme ajan ka minain' tat jo käub derüunäs, sihe perthe mäb jo, kudamos neižne minain'.
Ka kacu, mina sanun, kugau minain' tat-se gul’aib, igas tänna käunu ei.
Kodihe tulin’, san: «Sen ehtan kuctihe ka tariž mända».
Oli radai minain' ottut parziden vedados, Luka, ičemoi derevenski, tatale-se ristimpoig, dai dvurodni vel’.
Ištuimei čajud g’omh’a ka r’umkan gei, toižen gei, ka koumanz’ tariž: koumhesai pap’ pajatab.
Pagižl’uu uk se oli, ningitte.
No, koumanden andoin’.
Hebon val’l’astim, koumen kesken ajim.
A tütren tat-se sanub: nägub päs om kozimeheu-se.
En tä оm vai ei vai, muga ottihe paginau ka.
Nu, süumad risttihe.
Proidi vähäine aigad.
Mina tednu en, miše hän zabolei.
Gäl’ghe g’o sanutihe ka.
Ningištme vencaimoiš.
Tauvespäi tol’ko do ijul’a mes’aca mina häntme elin’, i hän kol’.
I mina gäin’ leskeks.
Om kündluzid’- pästtut minain'.
Ezmäi praznikan stroicanpäjan sovesno minein' prihäle kuti prihidme mändaki.
Akad da mužikad: «Da, mihe, – sanub, – meid'me ištuškad, mitte sineiž huiged, ala huiktaks ota».
Otin' da möst davai holostįimaha.
Se naind muga proidi.
No, keza proidi, mel’hišt’ eilä minain'.
Tat minain': «Poig, – sanub, – naimata eisa ouda, neižne smekai ičesei, krestjanstvad jätta muga eisa, üks’ tat da mam tegihezoi, ka ...».
Oli nevesk, prihäštme, hänou mužik tol’ko kounu oli.
Endo kaik kuti krestjaninad lugihezoi, ka krest’janstvo vedada, ka tariž naida.
No, kuna mända?
Sida, tošt’, koumant.
Mängam Sür’gäs, Miträkou döočkid äi om, mina san.
Noremban, ka otaižin', a vanbambad ka ...
karahter ningitte om ka.
Noremban anttas vai ei?
Mänin’.
Akad edou ka rižetihe, sanutihe: «Kuctihe kozile».
Kozile kedame mina mänin’?
Üksnäin’?
En mušta, kedame mina mänin’.
Göse mamtaime mänin'?
A vanhamb döočk ajanu Šalha.
No, ezmäine väu, nainu nece burmistr.
«Ne očered’, Samoi, sanub, radad».
– «Ed sida, – sanun, – pagiže, Andrei Fedorovič.
Ken minein' mel’he, nu ka naindan tedad sina».
Mina huiktüunukse en, mina siloi smelemb tehnusoi olin', nainu olin' tošti ka.
«No varastagam, laske neižne tulob».
Minä san: «Vägüu ka mina ota en».
Hebou ajanu-se, ka heboine tanhau.
Mänin’ da sanuin’: «Tegep, Mitroi däd’, lämoid, da nägub hebo otta».
Nece däd’ da dädin’ka nikut ei pästkoi pertišpäi: «Nikuna kubahta ala, – sanub, – tegem radon dai potom».
Nägen miše vägüu minein' ei tege mel’ naida.
Otin' mina hebon, val’l’astin' dai tulin' kodihe.
Minain’ prihäčule ei magate.
Mina san, homesuu pagižeškatas: Samoi kozil’ oli da ei annugoi».
Mänon üksnän’.
G’augain’ mänin'.
Ka kaik nece artel’ sid’ išttas vüu ...

Taufhen mina mänotin’ kaiken päčuu.
Dumain’: minein’ päčile kalaine tulo ei.
Tegehesoi lämäd päiväižed, vesläd päiväižed, päiväine paštaškanz’.
Päčile minein’ haugiižed tulo ei, tariž probuida mända.
Otin’ venehudon popravin’.
Dai bože noški.
Ištįimei.
Ajin nel’ kilometrad.
Süud tulob, oja, eisa proit’t’a enambad.
Veneh leta, ka tagaze eisa doitta minein’ kodihe.
Venehen sid’ gätin'.
Toižuu päivau läksin’, doidin’ gärvelosai.
Ühtcan merežašt oli gättut minain’ muloi kevaduu vedhe.
No, dobrį molodec, merežaižed panin’.
Kacauta, mina san, eik putnu.
Minein’ lähttes kaks’ haugišt’ putuiki.
Kodihe tulin’, päivän narovin’, toižuu mänin’.
Püdusudod kacuškanzin’, minain’ haugižed oma, kacauzin’, pol’ meršid’ minein’ putuiki.
No, kodiš päivan-se narovin’.
Mända, san.
Gesli merežaha puttas ka uitki ei kalaižed.
Mänin’, kacun, merežas nimida eilä, toižes kacun, nimida eilä, rüunhasai kacuin’ – nimida eilä.
Kacun, merežad minain’ ei kosknugoi, verhad ei ounugoi, ei kacnugoi.
Ustei avainuise gärves.
Otin’ da merežaižed veneheze kerazin’.
Kaks’ gätin’.
Kaikid’-se en rohtn’u kerata, minä san, lendab vai ei veneh.
Merežaižed kerazin’, läksin’ ajamaha gärveberegadme.
Vilu oli kevas’-se, näged.
Nu ka ust’käspäi-se sulab oli, a sid’ ninga kül’m gähut.
Minain’ doitta ii saškanu.
Mina, davai muretada, dumain’, sigau püdlim ka sinna panda merežad.
Doidin’ pohtalosai, pohtan möst ajiin’, pol’ kilometrad linnep.
Sen doidin’ i edembalo doidin’, möst gä, kus ajan, kus murendan naku ninga.
Ehtkoižeks doidin’ stanhusai, stan oli gärven taga.
Nu, merežaižed kuižin’, ehtkoižuu kuivad merežaižed panin’.
Stanus vüu niken maganu ei, haugošt’ sada trudno.
Lepäižid’ sain’, pažagaine minain’.
Kaiken öhuden ištti da naku ninga peksimoi.
Ühtnägi polišön gromiškanz’.
Dumain’ eduu, mašin ajab.
Kacu, mina san, mašin vai jeroplanau ajetas.
Hiile eile öd, näged, ajetas.
Toižen kerdan kulištin' ka gürskaht’.
Ühtnäg tullii kändihe kodišpäi, gögensuspäi känd’he.
Tullii ningitte gromudme tuli, minain’ čut' ei lämoihut puhthaks sambutand.
Kajahtoit’ gromd’a da vihmau da habi homesehesai spasajimoi.
Tulliin’ säd’ ningiman.
Gärv’uu-se oli gä vüu, gähuden kaiken necen stanun edusihe ajii.
Mina lähtnu päiväiči, leibäd ottut eile, dumain’ kodihe tulon ka mida ...(oi sarnaine om, iloho kändab).
Kacauzin’ stanuspäi ka, koiv beregau, koifhusai gä tuunu ka päčin kortte.
«Nüg’utte, – mä san, – Samoha, popal, kalanik, nüg’utte, – mä san, – vaumiž».
A vihmda žarip ka, da tullii ust’käspäi, eisa daže stanus spasaidakse nikut.
Haugoine lopihe, haugošt’ čapmaha läksin’, ka kus sina lüudad kuivad, sügüzuu kaik garbüunikad da kaik keratihe.
Läz nikus iilä, habi sigaupäi märg’ ningitte tulin’, habi lämoihudon tegin’.
Päivan mänotin’ leibäižeta.
Ön pravadin’, nouzin’, tariž kacta.
Kacauzin’, gä polonu ei.
Ninga penzhaveridme haugoites.
Mä san, probuid’a lähtta.
Doidubik neche kül’mehtuda muga.
A sigau gärv’uu nägen miše laineh, gäd eile, gä оm todud sihe.
Läksin’, läksin’, pohtastme vähäižen ajiin’.
Enambad ajada ei sa pohtadme, tariž gärvele lähtta.
Gärvele lähtta, ka penzhiden kortte, polen päčin' kortte kaik sklonib, ka ii sa pristuptsa-se nikut.
Mina venehüu läksin’, minain’ venehut kärauzihe kuspäi läksin’ ka sihe nenaine.
Peran nühtin’, ka nena minain’ sid’ gö.
Nu kukernu ei.
Mina en miše vasthaze, mödhaze kärauzimoi, da vast lainhile davai pidadase.
Homes-se vilu oli ningitte, veneheze rüunihe i melaha kaiken g’ähuden kül’m’.
Minä ajan, sihesai ajiin’ ka gö bokha čokoiškanz’.
Mina san, vaumiž.
Tol’ko naku minein’ doitta horomohossai, gälo pälo venehuden-se helahtoit’ čuta.
Veneh seižutihe.
Tullii puhub, ka vähäižen zavodihes šataidakse.
Vouged g’ä-se ounuiž ka minä lähtnuižin’, gälo vedaunuižin venehen.
Lähtnuižin’ da gädme kudai voin’ ka venehes pidanuižimoi.
Mau päu ka nügütte šatib, a vedou päu minein’ varaidust eilend.
Mina saum’uu čokaižin’, saumut fati ii minain’, melau nimida tehta emboi.
Minä ištun časun i enamban aigad.
Nügutte propal, melüu dumain’.
No tullii-se fukut’, fukut’, nece šugu säbeganz’ dai rozvodihe vähäižuu.
Mel-se minain’ tartuškanz’, mina sirdamoi.
Doidin’ki beregahasai, möst süumad ristin’.
Doidin’ nügutte beregalo.
Kül’mehtün’ ka, mina san, ka hot’ ii gärves ectä, beregau lüutas.
Nu, beregadme läksin’ ajamaha, nu ka kanabr’ kaznu, kanabros-se veneh proidu ei.
Edemba läksin’, ka samaumäthimei proidu veneh-se ei.
Da mina gögensuhusai habi ehtkoižesai en doidnu.
Gögele se doidin’ ka päzin’ nügutte.
Möst malitvan sotvorin’.
No, minain’ mogutat-se tehnuse ei g’ö, koumandet sutkat tegihesoi i sömäšt’ nimida.
I söda tahtoi en, sömale ka veda ei.
No, kuivad beregašt nikus eilä.
Kuifha beregahasai doidin’.
Minain’ lämoi oli tehtut da.
Koiviižes kandospäi tohräpišk oli gänu, sihesai-se doidin’.
Mända, mina san, pestazo da lämbitoudase i kodihe bude doidin’ ika kül’mehtun veneheze, ka eisa doitta.
Läksin’ venehespäi ka minä g’augoil’e seižutadase emboi, läksin’ da kondjan karthe.
Ilo hot’ gor'a.
Lämoisijalesai mänin’ da toheze-se lämoin’ tegin’ da lämbitelimoi.
Tol’ko doidin’ minä süudaižennoks, päiväine laskihe.
Püudoadgihesai tulin’, en ta äjak kerdad lebaidelimoi.
Aidalo ištįimei ka mindain’ naku ninga nukutaškanz’.
Mina san, mina kül’mehtun nečhe, kuloskenzin ka.
Voin’, en, a tariž doitta.
Kodihe tulin’, ka kaks’tostküm’e časud gö proidi polosöspäi.
Naku kut gälo keskhe putuin’ ka.
Kevaz’sarnaine sanutut kaik.

Todas lunt, pandas hernohg’auhod, pandas solad, sihesai pekstas, kuni ii libu padas.
Konz padas libub ka siloi pandas načinkan korele i pandas päčhe.
Pašttas olang’ad nečiš tahthaspäi, hernohg’auhos.
Sepata pašttihe lum’uu pekstas da hüväd tegesoi ka.

Pandas rugad päčhe, sulatas.
Potom sidotas sugasid’ tukun.
Necen rugan hiittas päčišpäi, valotas sugasile keskhe necen rugan i tegese har’g’.
Necou har’g’au püuhan har’g’atas gäl’gmäižehe kerdha.

Lähton minä uksospäi ukshe, veraišpäi veraihe, lagedaha püudho, vihändaha nor’mhe.
Lagedas püudos, vihändas nor’mes om kuumeühcad velled.
Kuumeühcau vel’l’ou om kuumeühcad taugad.
Pusktas, amptas necen prizoran i prikosan i raffan ugovoran.
I očišai, izbavl’ai raba bladencad neciš prizoraspäi i prikosaspäi, raffan ugovoraspäi, hahkiš süumiš, mustiš süumiš, rusttiš süumiš, vauktįš süumiš, sauman taga var’geičijiš, tul’l’ažnenan, nenan töse kasttaiš döočkäšt’.
I očišai i izbavl’ai bladencat i tämäs päivaspäi, tämäs časuspäi tämäks igaks kaikeks.
Amin’.

Puren mina necen purendan i häkutuson.
Ezižuu hambhau puren, tagaižuu hambhau tačin tehe tropatomha, soho samlotomha, merehe pohg’atomha, tatatomaks, mamatomaks, rodutomaks, plodutomaks i tämäks igaks kaikeks.
Pähudon purendan, har’g’oižiden purendan, nižaižden purendan, vacaižen purendan, nabaižen purendan, küukuižiden purendan, kandoižiden purendan bladencau.
I očišai i izbavl’ai nečiš purendaspäi, häkutusospäi tämäs päivaspäi, tämäs časuspäi tämäks igaks kaikeks.
Amin’.
Kanau iil’e maidod, kukoil’ iile munad, kives iile gürid’, sor’mes iile nimed, muga iiliž nečuu bladencau nečida purendad.
I kaik.

Elotihe endo rahvaz muga: oli mad vähä, pašitihe mecas haumhed.
Mändas kirvhuzime, čapetas mecan suren.
Kezau čapetas, vodon kuivab nece mec.
Kevaduu karzitas.
Potom vähäine aigad proidub, nedalid’ kaks’, necen puuttas kas’ken.
Kas’k palab.
Palon lodas, mitte kegaluhut gäb ka kaik kogoho keratas.
Potom hebuu ajetas, künttas, semetas i ägestadas.
Kazvab liib hüvä.
Potom haz’gäd’ mecha tehtas, kaik rahndas i hazgihe pandas necon liiban.
Hazgišpäi pästtas, pandas skirdha.
Skirdaspäi vedatas taufhüu necon liiban kodihe.
Potom tapetas gomnüu rihil’.
Rihelo ahttas kaik räduižil’ hüväšti.
Potom gomn’oho hiitüudas rihüupäi.
Gomn’as tapetas.
Nel’ mest’ om ka nel’l’an kes’ken, kuume om ka kuumen, a kahton olod ka kahton tapetas.
Potom tuutas käzil’, labidoižuu tačuutas.
Nenombaine lanktob gäredemb güvä, tänna hänthäpäi lanktob henomb güvä.
Neno ottas eriži havadoihe nu i vedad mel’nicalo.
Sig’au kaik g’auhtas i södas.

Nüg’ut’ om kolhoznikoile elada süu pahoin’ hüvä, kaik sijad ratas mašinoil’.
A endo mö radoim…
semendan liiban, kazvab, zavodid' rahnda, snapuižid’ sirp’üu vičkutad, vičkutad rahnda, runkkarkun-se kibištab.
Kaiken sügüzon rahnod.
Ez’mäi rahnoim, potom ahavoičetam, bapkoile siižutam da semerikoile, panom kegoho.
A mecas vüu radlim haumhuziš ka.
Panom satoižehe kagrad da ozrad, uug’üu da kalagil’ katam, taufh’üu hänt vedam.
Potom mö rihelo ahtam da tapam käzil’.
Rih lämbitadas...
om, naku om lavaine ülähän, lavaižuu oma žerdid lavašt’ ülemba metrad pol’, miše žar mäniiž alahaks, а ülähaks ladvad, alahaks tüstad.
Ahtam räduižil’ ninga.
Kaks rädušt’ panod snapuižit’ da möst žerdiižed sirdaudad, kaks rädud snapuižit’ da möst žerdiižed, äjäk sigau.
Küm’nen kuhläšt’ ahtaso rihelo rugišt.
A püudoliižen liiban sügüzuu taplim.
Rahnom, hazgh’a vedam kevaz’liižen semendon, kagran, ozran.
Nižud siloi vähan semendolim ka.
Rugihen ka kegoihe panom, ez’mäi ahavoičetam.
Kegoišpäi rihelo gomn’oho vedam, a gomn’oišpäi rihelo ahtam, möst g’o ningažo panlom.
Gomin’ sur’ vet om.
Bok om zavalid', a toižes tapad.
Käzil’ tapad, čepüu.
Čepiš om varz’ i pä.
Teged ningiman čepin’: oksan gätad koivižehe mecha, oksaižen käraudad, hän pörupki, luuk tapta, hüvä käduu.
Kuumen kesken tapad, kahton i nellän i viden.
Mi enamb rahvast, se pahemba kulub tapand-se.
Hüvä kunduuda laptaspäi.
Potom kogoižehe rädulo kaiken keratas, vodatoson vodatadas taptos-se näged nu ka vodatostme güvätki langetas pidust lavas kuti meža.
Ludičem ez’mäi, haravuu neno päupäi hiitam kaik suremban, potom ludau uugesiižuu, uugespäi tehtut, tol’ko ühthe bokha ninga, hüvä ludita.
Kaik pähuded lähttas, šujeged.
Pöhutukhu hänt sidotki.
A potom ludičed ludau koiviižes barbaižišpäi hobedišpäi tehtut.
Ludičed, potom kogoho kaiken labiduu sirdam, pühkim i pičuižuu labidoižuu tuudam.
Ištuso ...
kaik mužikad pahemba tuuduudihe.
Mužik ka maihäidab kaikime gomnime labidoižuu, tačib güväižed-no, hondombad ka tuloba sinuhuišpäi ningimad lomukahad, a gäredomb güvä kaiken nenaha mäb.
Ninga tuudam.
Erasišti üht’hiižed raduudihe.
Eraz om ristit hond, kacub ičelozo otta nenakahemban, nenaspäi, miše oliiž miniin’ puhtaz da i hüvä, a siniiž andab händombaižid’ güvid’, kus enamb lomud da i henomb güväine.
Ninga g’ag’uudihe.
Oli mijau Nast-bapko naku ningitte aušni ris’tit, kaiken ninga aušničai, kaiken kacub manitada rahvast.
Kodlau märitas, konz g’agetas ka.
Eraz ka vet’ sporhusaiki doidub, zastavib, miše davai peksa kogo, miše ühteitte güvä oliiž, siniiš kodl, miniin’ toine.
Viškoidas havadoihe, potom neno güväd mellicau g’auhtas da i liiban pašttas, södas.
Kagraižed güväd muganažo ningažo tapüud’ihe i tuut’ihe, a tehtihe hänospäi tauknan, kagraspäi.
Sügüzuu haudum havadon tauknad da i taufheks.
Ozraspäi surm’an da ozraižen g’auhon pirgoikš.
Hernhon, näd, taplim ka hernohpirgoikš.
Neco g’o pirožni nazivaihe.
Oli mijau Aksintanhas uk Gaur'aižeks kuctihe ...
tulob da i küzupki: «Nu kut, gägraš, äjäk pirožnijad tävoduu tapoid?».
Hän svastun oli ningitte, kaiken svastai.
«Minain’ ka tävoduu taufheks kaikeks da i vodoks hvatib pirožnijad tapetut, necoverdan tapoin’ kodlįd’ necida, a necoverdan necida».
Ozrau svastaidihe, aganoihikau, a nüg’utte mida?
Vauktan liiban söm da enččid’ ukoid’ g’ohtut’olom.
Elo neco hüvä ela-so da emboi elada, žal’, kuuda žal’.

Minä nor’ murz'aine olin', ez’mäine kerd elin' meh’uu.
Käuim mö hiinalo, edahaks käuim, Ponda-gärfhe nakkau.
Kohtha tropaine om kahcan virstad, ningitte mecakaz sijä ka.
Mina üks’näin radoin (endo vet’ pimedahasai raduudihe ka), da kodihe tariš tuuda öks.
Tulin g’o pen’he gärfhesai da i penen gärven proidin'.
Kacauzin' ka tüu poikes tes kondi siižub.
Mina kämn’uu čäigäižin' da kriknin'.
Kondi minuhuin’ kacauz’, läks’ bokha.
Toižen kerdan möst iče ninga nägin'.
Siloi gö lapsid oli äi minain'.
Särg’gärven telo käuin’ nakkau, kaks’tošküme virstad om mijaupäi nit.
Mö mužikame kahton käuim.
Hän gäb öks, a minä tulon päiväiči.
Ehtkoižuu kodihe läksin' nituupäi, tol’ko telo tulin', kacauzin' ka kondi ez’uu mindain' astub kodihepäi.
«Nu, tämbäi tovariš om».
Möst toropimoi da kämnil’ čäigäižin' da kriknin'.
«Nügütte-se minä kuna?».
Kondi pačakoižes oli, siižutihe, möst gäl’gile kacauz’ da sanub: «Nečiš uradas, mida hänos om söndad, paremb lähtta da los’ tabata».
Läks’ bokha kondi astmaha, a mina kodihe g’oksin ka kuna g’aug kos’keb, kuna ii.
En teda mida tehta, pajatada vai mida tehta, ii v’uuki putuiž vastha kondi.
Toižuu päiväu möst kö nuuzin’, sädimoi da astun sinnažo logolo.
Nitud da lainhed oma ka, astun ka kuna kos’keb g’aug, kuna ii, noren g’aug vänd’ ka.
Mužikannoks mänin', hän sanub: «Mida eglai kriknid'?».
– «Mida kriknin'?
Mužikäine hüvä olod, akan hot’ kondi s’öb, ed tulo da kacu.
Nituad’g’as kond’g’alo putuin'».
Käuin' potom, lämile sitoile putlin' da lämile magadossijile putlin', a nähnu enambad en.
Sarikod kaik käuin' kohtha, en varainu nimida.

Viden virstan taga barakos parčomas ratihe, minun mužik-se radoi.
A mina eduu sida vot kävelin’ iče nečhe barakoho radolo.
Rodin' minä nelländon lapson tauffüu, a süguzuu minain' nece prihäine kol’, kümnen kut eli.
Ez’m’argen tat mäni parčomaha, a hän minain' tožnarget vast iüu-se kol’-ki.
A minain' kuumen kesken lapsid’ v’uu kodihe gäi.
Mina sanun: «Nu lapsod, tö ištkad kodiš, a minä tattaiž kucmaha käun hotkašti.
Homesuu aigäšti ka barakou zaffatin’, pasekahaki ii tariž mända».
Nu mina läksin’.
Astuin’, astuin’, sihesai päivän käuin’, kastuimii, väzuin’.
Trop-tropaine, trop-tropaine, nit’uine da rovaine, da möst ojaine da tropaine.
A putn’at emboi putta nikuna tropalo.
Side putuin’ minä mägelo mugomalo haumhelo.
Nečile haumhelo mänin’ ka bašn’, a bašn’annuu huras bokas so, a sos sigau gär’v.
Nece gär’v-se om Nad’gär’v (potom-se sanutihe ka minä tundištin’).
Kulištin' raffan paginan, kulištin' ninga edahali minusain’päi, ezüu mindain’ kuti pagištas.
Ii zait’ki minunnoks, asttas barbikrüuname sinna, haumhelo-se ii tuugoi, lagedalo.
A minä i sanun-ki: «Ked krešonijad olot?
Tuugat tö, otkat mindain’ telo.
Segoin’ tämbäi da emboi kodihe putta i ni mittušt’ ted emboi lüuta».
Ühtnägi tuli barbikospäi mez’, mecauk, rusked kušak vüu vöstnukso, balafon pit’k, a päs en mušta mi oli.
Minä lupištuin’ kombulo da voskresnajan malitvon sotvorin, nügut’ kaiken em veruigii, a mina mahtoin ka tol’ko dumain’, pagišta emboinu.
En teda äjak aigad olin’ side kubištunu.
Libuin’ ka nikeda nikus iile.
I sille sijalo, tropalo, kus kulin' paginan mänin’.
Putuin' mina raffan gäl’gile.
Kahton mužikad miiden der’uunaspäi uudihe lähtnudod mecha, mina tezin’, miše tämbäi homesuu hö oma männudod mecha.
Nu ka minä tundištin’ kodin’ tol’ko sidame.
Tropalo doidin' ka en teda kunapäi kodi, kunapäi mec.
Tagazgäl’ghe astuin’ hiiden gäl’g’ime.
Tulin’ Sokolalo, gär’v om Sokol mijau, kaks' virstad mijaupäi.
Sokolau te ozutihe leved ningitte ani deruun’as.
Ningišt’ igas sos iile tetki sigau.
Läksin möst Sokolaupäi, emboinu putta tedme kodihe.
Tulin’ ani kohtha barbikoižime da barbikoižime da g’ogen taga naku mägelo.
Lämoihudod g’o pil’kištadas süguzuu.
Päivän čelijan käuin' da barakod en nähnu da mužikad en nähnu, muga minain’ i proidi.
Potom vestin’ oigenzin’.
Muga oli segoind.

Igau-se kokaiž mindain' mado g’augha.
Üks’ staruh käsk’ miid’ hiinha ičiin’ prihäme.
Nu, mänim hiinha.
Sabraižen nevoi.
Ečim, ečim, nikus lüuta emboigii.
Äjan g’o sijad käuim, iile sabrašt’.
Potom Miša se pörauzihe bokha da pagižep: «Mam, sina ala tulo, a mina män da naku v’uu kacaudan».
Mina olin-se kengata.
Turžinalo bašmakod gätin’, kanghil' olim ka, nu.
Tol’ko läksim tüupäi, hän ezüu, mina gäl’ghe – puugin’ madolo.
Mado miniin’ kokaiž g’augha, kirg’au mado, sur’, pit’k.
Siižutihe.
Mado siižub, i mina siižun da i pagižen-ki: «Miša, miniin’ mado g’augha kokaiž».
A hän sanub: «Mam, sina, puugid’ kandoiželo, ii mado kokainu».
– «Ii, mado, tulo, naku riko mado».
Miša pördihez, miniin' madon rikoi, lepha riput’.
A minain’ g’augan turzot’ kaiken.
Ezmäi Miša sidoi minain’ paikau g’augan, alomba kombud.
G’augan turžotab.
Miša sanui: «Mäno, mam, kodihe, g’okso kuni void ka».
Mina en želai güudg’ou kodihe mända, ii affat.
Panin’ tukun hiinad.
G’augan turzot’ g’ö ülemba kombud.
Necidame tukume minä tulin’ kodihesai.
Kaiken g’augan turzot’.
A konz mado kokaiž, kuni mina siižuin’ madonnou, kaik minain’ südäimed pani tuskha i oksondolo kändaškanz’.
Mado oli kirg’au, pit’k ningine, čoma ani koričnevil’ da vauktįl’ zv’ozdįl’.
Nu, potom mö kodihesai tulim.
Bradin' v’uu minä päliči g’oges tukume.
Staruhalo hiinan viim, a staruh abut’ necon madon kokaiduson.
Mina käskin’-ki: «Dun’a-t’ot, zagovori, minain’ mado kokaiž, abuta mida-ni».
Hän miniin’ madon kokaidust abut’: «Must kü, hahk kü, kir’g’au kü, vauged kü, vaskne kü, tundod kus kodi?
Koivus kodi, aidakočkus elo, pahust’ paha ...
mäno maha nečuu rabau Aleksandrau igaks kaikeks.
Amin’».
Miniin’ ližad ii lenu.
Potom toižennoks möst- mänin’.
Kombuižil’ käun, g’aug ningitte turskes kuti čurk sanged, nahk hauktob, sonod libutihe kaik tänna närvoihesai(huiktad ii konz olo varaita side).
Sonod libutihe pälombaižed ka ani kuti noraižed, ani šnur naku neco.
Neno sonod minain’ hätken uudihe mustad.
Potom derüunas abutadihe kahton kes’ken da minain’ g’aug spravihez.
Bol’nicaha ajanu en.

Muštan döočkkark olin’ ka.
Kolot’t’as skophu kaikid’ susedoid’ ühten der’uunan.
Siloi kaik elotihe üksin’ ka.
Korondon kädoho ottas.
Tämbäi sinun očered’ om kolot’t’a.
Skophu kolotid’: «Mängät skophu Saškhu!».
Sašk oli staruh mijau, leskiak, kaiken hänos skop’uudihe.
No, skopus, mida siloi?
Vlastid’ ii lenu ningimid’ hüvid’, tol’ko ičezo susedad ka.
Norau märitas man, äjak sinaiž om gedakoid’, sömhä, näged, liibad.
Kümnen mest om ka anttas siniiž kümnen aršinad, a siičmen om ka siičmen aršinad anttas.
Gägetihe ninga man, norau märitihe, vištoštküme aršinad nor oloskel’.
Man märitas, nitud märitas, kaik ninga.
Potom märitas aidan.
Naku nece sijaine aid püudos tehta siniiž, a naku nece tehta miniin’, a naku nece tehta hänolo.
A nece gö naku tehtud kons-se aid om ka, laske kelle-ni vüu-ki.
I zapol’kad ningažo gägetihe.
Sudäin’sorüunau nakkau om zapol’kaine miiden (regi hiinad linneb); nece sinun, laske, nakkalaine-se miiden, a sinna möst-se Kujanpustau om ka laske nece hänon.
Parembile elajile ka anttas enamhan, a ken voib vüuki laptas rata da ičelozo puhtastada, sohringon priberd’as, ičelozoi valitas dai puhtastadas-ki.
No, skopus möstona necen kaiken opsuždaidas, kelle kus da i sarikoine se-ki puhtastada.
Kogod gürime kätas, kätas, kasartas kasril’ ningimil’, kogod pandas.
Neno kogod kuidas, uduu voduu puuttas i necen nituižen nitaškapki nece ižand, kudamb puhtastap ka.
Äjan puhtastet’he da edahan pahoin’ puhtastadihe.
Ühtüu mužikau oli siičmen poigad, nu da vüu tütrid’ oli, kaikid’-se hänuu ühtcan vai kümnen oli last.
A nece leskiak, kudambas kaiken-se skopun tegüudihe, hänlo oliseki kumuška, ristimpoig oli kudamb-se vüu hänon.
Märitihe man.
Vet’ ühtelozo ka anttihe hüvän püudoižen da i man-se kuti hüvän, artelile ka erason anttihe hondombahkon püudon, hänolo äi mad tuli ka.
No, nece uk rändüi da čelijan aršinan pidust’ püudos ot’ nečuu (leskiakadme sireti ozaižihe püud-se), nu ka hänon mad ičelozo.
Nu da hö sporiškatihe, da nece uk-se, mužik-se ot’ da necen leskiakan lüi.
Ani lüi todoks čakhasai.
Nu, ken zastupib?
Niken.
Kirgit’ miččelo-se starostalo, a skopus möst gö hänt raukad nagretihe da ningištme i gäiki, abidome.
Naku kut oli enččile leskiakoile elo.
Void’ lehman pidada ka hüvä.
Void' rata vägi äjak otab, ka ed voi ka ištud i muga.
A neno ratas da elotas da ningimid’ vüu leskiakaižid’ radolo ottas, üksiš liibiš radatoittas.
Pol’ kezad radad kun aigad hiinantegon, potom hän andab siniiž pästes hebod, ed zarabotai ka i andaki ii.
Kortomd'a tariž.
Näged mitte oli leskiakoile elo.
Kortoman anttas nakkau, možet hän tütärtme kahton mänob, da hiinantegos-se radab kuume da nel’ nedalid’, a ičezo hiinäine-se pammata.
Mänob, da möst gö ičelozo panaudab, äjäk hänou sigau ugodašt’ om, da möst rahnmaha ningimile bahatįle mänob nece leskiak, možet tütärtme kahton, a možet vüu kenni om podrostkaine.
Sötloso sügüžen da möst rahnob, tapab.
Ičezo-se kaik gö tariž üižüu statg’au rata, ičezo radoine-se.
Ii konz uunu velakoihe väta, iloižid’ tvordä, hahon’kid’.
Muštan mina necen, pahoin’ muštan, minain’ ičiin’ mamain’ ninga eli ka.
Raukaine süu kol’ki.
Siičmen nedalid’ hän tifus läžui.
Siloi läžuudihe, pahoin’ oli säkiid’ läžundoid’ ka.
Potom hän vähäižuu g’augoile-se libui da mäni nitmaha.
Da hän kaks’ päivad ühtheižuu niuu, ühthiine ka tariž pidüudakse, a hänou vägi-se väl’l’, da hänou ičezo tuliki.
A miid’ laps’karkuid’ oli kuume döockkarkušt’.
Näd, sizar vanhamb mindain’ voduduu, toine mina, kuumanz’ möst gö voduu norembahk mindain’.
Ani tämbäi muštan, hüvin’ modod en mušta mamalain’, а istorijan ka necen muštan.
Tuli mama nitmaspäi, lehmaižen lüps’, miile söda maidod kandaškanz’, da naku nenihe veraihe langez’ki.
Hänou ičezo-se kosket’, staučaižen-ki murenz’ maidome.
Nu i hän ningitte möst gö homen nuuz’ i möst mäni radolo.
Potom hänt gö kosketološkan’z’ paksumba.
Hän gö vodon eli mijau väheižeta niššatan.
Tariž miid’ sötta, mad mijau vähä, üks’ lehmaine, lambhaine oli vodnhaižime da, hobošt-se ičemoi ii lenu, ka nece Maksim-detko-se hebon-se andoi, ühtos kaik ratihe ka.
Ningimile bahatįle kanzakahile raukaine sügüzen-se püast radab, taufhen-se hän kezordab, kevadon möst gö kudob, päivitadas, ka hän möst sobad omblob, kad’gid’ da paidid’.
Da ningimau hän sposobau miid’ söt’ kuume tütärt.
Vanhambalo mama kol’ ka oli kümnen vot, minein’ ühtcan, a sille siičm’an kahtcan’z’.
Ningimad mö penikäižed olim.
Ehtkoižuu panihez (kevaduu oli aprel’uu aig-se), pagižepki: «Homen, lapsod, muštmiižed ka tataiž kaumaiželo käuškam».
Mö homesuu nuuzim, a mö vokurat pakičemha kävelim, mida, maman väged kuti vähastam da ičtäzo rauk da.
Äjak anttihe.
Tariž mända vüu pakičemha.
Päiväine gö edahan, ülähän libunu, a mamam mijau uinoz’ vaiše, hänt kaiken ön katkoi.
Mö kahton kesken, a vanhambaine dädäs sigau elab gö, nece sizar Anna-se.
Mina: «Mam, midažo sina ed nuuzo-se?».
Ii anda mam än’t.
Mänin’ läznäšti, kacauzin’ modho se, hän bokau sijau magadab pölusuu, ani uinonu.
Kacauzin’ ka püčuine šiškuine vahtod naku sus-se.
Mujauzin’, ka käzi vilu, dai pä vilu dai mamaine mijau kuunu.
Kaks’ miid’ ningišt’ gäiki.
Mužikad üuknan au keranuksod, lähtnudod vįgonkaha.
Onik-dädän da i kaik.
Mina voikume göksti Onik-dädännoks: «Onik-däd’, mamam mijau kol’».
No, kopata tariž.
Nu gäl’ghe sida mö kaiken ninga kut putui raffas elim-ki.
Naku oli endo leskiakoile trudni elo.
Nügüt’ miile düudä om.
Elan mina naku gö dvatcat’ godou lesken ka miniin’ düud’a om elada, tol’ko mina trudnostid’ nägin’ voinan aigan, a gäl’ghe voinad mida minein’: lapsed abutaškatihe.
Da endo mina prapadniižin’ lapsideme ühthe kogoho.

Semendoudihe ningimad sured kanzad da bahatombad rahvaz ka äjän, sured zapol’kad.
Sügüz’ tulob, hö rahnda ii ehtkįi, a paukata, näged sina, skupad oma, paukata ka tariž äi paukad antta da hät’k vüu liibau sötta.
No, keratas döočkid, kümnen’ da mest keratas päivaks, pühänpäjän taukhun tehtas.
Homesuu hiid’ murgn’uu söttas, zapol’kale vedas i kaiken päivän rahnotoittas.
Raukad gö sihesai staraišois rahnda-se ka naku kaik gö näuktudas, söda-se tahtoidas.
Erasuu gö sirp-ki kädos ii vända, a ižand dumaib: vįgadain’, hät’kemba en söta.
A rahng’au lähtob toižhe bokha, rahnoi söda tahtoib, ka hänou ii rahnoind meles, sönd meles.
Nu muigištoudas modou gö, pajad hiittas sidä, a muga ka pajatadas rahndes artel’uu da veselišoi döočkad.
Long’uu gö söttas četire da tri časa, nece samį aigaliine longi tri časa, no a ehtha lähtob gö päiväine ka long’uu söttas.
Potom rahnotoittas gö ehtkošt ka ii näguška sirpid’ čokaita.
Ningimaha pimedahasai döočkad neno rahndas.
Tuloba nečhe ižandaha mužikaha užinalo.
Užinoitas, sigau eras sötab hüvin’, eräs sötab väl’l’au, hondošti, habi kuverznijau surustoitab, miččenijan grivennikan päivaks tačib, sitcovijan paikäižen ostab dai naku siniiž, gö päiv rahndut-ki, a hänolo tariž ičezo kanzau käuda nečile zapol’kalo čeli ku aigad.
Zavottihe stroidakse, rahvast paukata, ka tariž pauk hüvä antta, miše ii voikaižihezoiš.
Keratas taukhun, mužikoid’ da prihid’.
Keratas, mecha veb nece ižand.
Valitas sigau pardod.
Mijau igan-ki kaiken mecad om äi.
Dai hüväd pardod, hongad.
Nügut’-ki nakkau kahcan da kümnen virstan tagapäi kuivid’ hongid’ vedotas.
Neno rahvaz pilitas päiväiči pertile čelijalo mecan.
Toižuu piihäpääu hö möst-k’o taukhun tehtas – vedada regil’ i potčumkoil’ nenod pardod.
Ajetas möst-g’o neno-že rahvaz, todas hiile.
No, sötoudihe kerdan homesuu, a toižen ehtkoižuu, kormanaha anttas kahnakon koriškon bude päivaks, ka nolaudad, a ii ankoi, ka slinad-se laindelod bude ii kuinu vuus’o slin sus ka.
Ninga hö pidetihe.
Mina iče kävelin’ vüu naku edoližuu aigau-se ka muštan vähäižen, ka oudihe vüu man’orad-no.
Potom hän otab stroimaha rahvast ningažo, kahcan mest hän otab päivaks.
Varastab pühänpään, tegeb taukhun.
Muga vet’ gesli otta soumaha nel’ mest, nel’l’alo soumalo nu ka linneb hänlo kalliž da ubįtk tulob, a side pol’zuiše odv’ombau-se ka kebnemba sauvose da stroišeb.
Otab neniže rahvast, kahtolo strubalo hän zavodib, struban sauvob; ühted karzn’an saudas, a toižed saudas pertin’.
Saudas ninga naku päivan čelijan mest kahcan.
Hän möst gö hiid’ murgn’uu sötab, da kesked päivad hänlo huiged tegeso, miše ii sötta-se nikut.
Kuverz’nijan surustoitab da užinau möst gö sötab da grivennikan tačib.
Hän kaks’ kerdad, kuume keradab ninga mužikoid’, kacud pert’ g’o vaumiž.
Samaut’ nüt’kitas iče hö sigau, samlon vedab nece ižand, samaudamha kucub nel’ mest, l’ibo vižgäižen, kuz’g’aižen, päiväiči samautas necen pertin kaiken.
Eraz ristit om pahoin’ skup, sötta-ki ii rači, ka samautes pandas kivid’ samloiden allo, miše oliiž vilu pert’.
Mijau-ki naku nečis pertiižes oma(kived) ii ištte parz’ pardho da samaut’ ii kingita, sormed mülütas, naku hiita špalerad ka sormed mülütas, käzi mülüb, nu ka nece razve läm’-se linneb.
Nece skupad rahvaz ka ninga niile stroitihe, kudamb ii račnu pahoin’ sötta radnikoid’, a kudamb rači sötta nu i rahvaz pandihe vägen hüvän, hüväu melüu kaik kut hiile tariž ka ninga i ratihe-ki hüväšti, samautihe plotnas, miše oliiž läm’.
Nu pertin’ samautihe, katus katta.
Tösuid’ vestmaha ottas mest kuume da nel’, kudamb tarkemba näd vöstab.
Norašt’me mustame vöstuudihe.
Znaman znam’atas da tösud vösttas gorbušid’.
Vöstta hotk om katus, tösuu katuudihe ka.
Kokoroid’ kaidas kuricoikš, gürikoid-ne.
Išktas dai räusthan pandas pidustin’ i katuson kattas tösuu.
Nece pert’ g’o linneb vaumiž.
Nügute рäč panda.
Päč gesli panda, kezau naku nečuu aigau, ijun’uu, nečuu kuu läm’ aig oleskel’.
Täuvoduu ningitte kuter’ma, kuti pakaine ka, ragištme, a siloi lämäd oudihe kevadod.
Savihaudad mijau naživaiše-ki nakkau.
Saved kaidas, makhaz ningitte savi-ki, a sidi-ki peskaine ningitte henoine, g’augoil’ pekstas, pekstas sigau mest kuume hot’ nel’.
Küu kanz om sur’ ka hotkas peksab, hüvin’.
Ningitte kova tegese savi-se, potom čapetas.
Ningimat stolad laditud laudoišpäi, tösuišpäi, nel’ da viž tösud pandud pit’kau pertin piččuu.
Püudos nece om mijau naku tanhoiden taga gomn’oil’.
No, potom kirpic’oid’ čaptas.
Kirpic’an surtte ningitte formaine kuti, laudaižišpäi tehtut.
Nu, nened kirpic’ad šlibgutadas, üks’ saven täputap, kolotib ningimau kolotuškau, pal’l’au, katkau kataib, miše plot'ašti oliiž, kirpic’an sankte, a toine šlibgutab čapta, tol’ko maihutab čapta, kuumanz’ panob päčin’ sihežo, kus hän radab, i rohlašti panob; kahtuu kirpic’au pandas, kuum’uu kirpic’au pandas, näd kirpic’rädud-no, miše hän kuivaiž pahemba.
Päiväižuu kuivab.
A pälo pandas katusudon vihman täht’-se ülähäli ninga, i tehtas lämoin’.
Ezmäi kuivatas, miše kirpic’ad ii haugetaiž.
Potom žaruu puuttas.
Nece gö kirpic’aine tegese ani keloine.
Mina muštan hüvin’ necen ka radon.
Kuivaine ningitte, kebn, vahv, hüvä, tegese kirpic’aine.
Potom neno kirpic’ad vedotas kodihe i päčin’ pandas-ki kirpic’oišpäi.
Päčnik panob päčin’.
Hüvälo ižandalo da päčnik gesli tark putub, panda mahtab hüvin’, ka panob päčin’ hüvän, a skupalo ristitulo ka prigutkoid’ vüu sanub, saun vüu tegeb, ka ii veda irdalo, a tuloškap sau pert’he-ki.
Naku Serg mijau panol’ päčid’ ka venäks prigudkan-se sanub.
Ištuso stolan taga, hän tämbäi päcin’ pani, homen homesuu tuli i möstki hänlo iile rümkad vinad valotut.
Endo vet’ sorokovušk oli vinad kalliž.
Sorokovušk osta vinad päčnikalo, ka hän panob siniiž päčin’ pahoin’ hüvän, a vet’ enččed oudihe skupat ka.
Gesli rümkad vinad toižuu homesuu hänole iile, hän sanup-ki ižandalo, stolan taga ištusoiš da: «Emagad-se ka hüväd, a ižandau ka nimida tuukud iile päs, iče hän sid’, a por’atk pahoin’ hond, ii stoi nimida; emagoile tariž žar, a ižandalo tariž sau».
Kaig’aidab sanuda, eraz ižand dogadib, min- täht hän necon sanui, a eraz emag dogadib.
Mändas da vinad osttas, longiš vinau göttas, no hän neno svodud naku tegeb ümbri güškiš da dušnikoiš hüvin’ siloi, a gesli vinad ii ostkoi, ii dogat’kei, panob kirpic’an poikhezo, miše nece kirpic’ tuukaidaiž saun pert’he.
Nu, toižuu päivau hän päčin’ vaumičob, kuume päiväd hän päčin’ pab üksnäzo, sina tol’ko savi peksa da anda voites.
Päčin’ vaumičob, potom vinad ii pangoi, siloi päčin’ lämhä panob, sau pert’he.
«Nu, mida-ni tijau päčiš om, vigaižen-se voib lüuta da, kus-ni mina naku plošauzin’ da kuukičesop-ki ninga, – om plošitut, nu da hüvä om gö, en nügut’ ladi, lämbitagat, hüvä om».
A ižand sigau ičezo radod smekaip-ki, laukha mäb da käub, sorokovuškan vinad ostab, päčnikalo necin götab.
Päčnik päliči kümnes minutas kirpic’an hiitab, sav’uu voidab, čostuišob, butto hän äjän radab, vin-se tariž zarabotaida, üks’ kirpic’ hiitta naku güškidennuu.
Necen kirpic'an hiitab, päčišpäi saun tarabaniškab irdalo, trubha, ka tol’ko davai.
Naku kut endo ratihe.
No gö ninga i tariž oli skupįd’ opeta, mina-ki en navedi ningimid’ skuįpd’ ka pahoin’.

Mina muštan hüvin’, mijau oli Maksim-detko, tatain’ tat.
Oli gö minain vot vižg’aine ka muštan.
Semendolim nagrhen.
Kevaduu vertas paloižen.
Semnuzid’ pandas luzikan, a luzikalo kodlan mad i ottas šaughu necen kesketi i semetas.
A luzikan allo tehtas palod suren püudon.
En teda äjäk hö aršinoid’, märitihe endo aršinau ka.
Nagriž neco kazvab.
Nagrišmau-se olin’ nüt’kmäs detkome.
Nagrhen panim kogoho, viičil’ kaik neno natid’ leštim.
Ded mijau kaivab kopan i nečhe kopha panob ez’mäi krugom kaikeme uugen, pälo kuti ningiman katuson tegeb ani kauman.
Mecaspäi tegeb lavaižen da potom mau zavalib.
Ningiman kopan tegeb, nečhe kopha taufheks katam nagr’hen.
A kuni necon mö nagr’hen nütkim, tegem mö haudnikad sigau mecas.
Haudaižen kaivam, kivid’ ümbriži sigau neciš haudas, hulad kived.
Nagr’hen vähäižuu pažagas hobitad, nečhe haudha panod, päüpäi mau zavalid’.
Haudusoiš haudnikaks, hüväd.
A erašti tegem ninga(mina vet’ väl’l’au kacu muštan-se).
Haudha kivihe tehtas pažagan, hän kivine haudaine ka.
Sinna nagrišt viškaitas ani – äjäk hiile tariž – ningimad mecas haudnikad tegüudihe.
A kodiš ...
taufhüu necon nagr’hen g’o vedotas.
Meršuu süguzuu tom.
A taufh’uu mijan dedam, muštan, nagrhezo ajab, tob sigaupäi kahcan havadod, hebuu tob nagrišt.
Kaik der’uun tuloba, havadon čelijan g’agab lapsile nagrišt.
Tehtas i haudnikaks.
Nagrhuzid’ pestas, päčhe čugunas pandas, longhesai hauduso.
Hän hüvä tegeso, maged.
A potom repoikš kiittas, päčin’kohlas.
Pandas nagrhuzid’ da kiittas, kiittas da viškaitas taignaha (kaiken kuctihe repoitaignaks) da pandas sinna randad.
Sutkad hän muiktab.
Potom särptä om pahoin’ hüvä.

Vähäižuu haudutadas.
Čap’uudas neno haudaižed da kuivatas suslaks.
Maged susl tegeso.
Suslan necon, babuižed kip’atkaha ligotadas, da ligodab sutkad ühted, hüvä tegeso särbin’.
A repoikš babud tehtas muga: nagrhen pestas, čapüudas tor’hen nagrhen, päčhe pandas da kuivatas.
Potom konz hiile tariž, siloi i tehtas-ki repoikš.
Kiitüudas kezau, hot’ konz ugodno, kuivatut babu ii traude.
Nu i ningiman kaiken repoin’ sösketihe-ki sent’me da kartoškime.
Sami hüvä krest’janski šöm-se neco oliki edou.
Süižin’ siičas-ki.

Nagrhudot pezon hüväšti, panon puhthazo čugunaha kehmaha, vet täudon.
Kehdas hö hüväšti.
Päč ka lämptab hilile.
Otan da viškaidan necon čugunan puhthazo ast’k’ah’a.
Ast’k’aižes hän vilugandob longhesai.
Ümbri longiš panon randad, miše hän muikt’aiž.
Sutkad muiktab, tegeso hän skusn ningitte, söda hüvä pahoin’.
Haudad tegeso vähäižuu muikt’aižed, hüväd.
Necon repoin’ södas liibame, kartoškime, solame.
Hän pahoin’ hüvä sönd om.
Tegen möstona haudnikan nagrhespäi.
Nagrhen pezon, ühtet kaplišt’ vedut em pangoi, päčhe panon.
Hüväšti katan, miše ii mäniž vozduhaine.
Haudusob longhesai.
Longiš otan, i pahoin’ hö skusnad oma söda neno haudaižed, liibame, solame.
Kaik.

Rugišt’ otan, ligotan puhthazo vedho, viluhu, sutkad ligodab.
Potom necen rugihen vedan ligospäi, stolalo prüubha levitan sinna pičuižehe prüubaižehe päčin’ taga da katan müu-ni, pühkmüu.
Hän sigau päivad kuume ištub, hän kaik gürdub, nenaižile lähtob.
Potom necen güvän keradan, da gazetalo pan, libo suusim pühkintme päčile, da päčuu kogos pidam časud kuume libo nel’.
Hän huudub, hulaine tegeso.
Potom kogospäi levitän kaikime päčime, miše hän kuiväiž.
Žar om päčuu konz ka, a ii žar olo, ka öpäčhe pan.
Idu nece kuivab, potom mö necen idun g’auhom kodikivil’, kädou.
Toižuu homesuu päčin' läm’hä panon, kip’atkad kehuškoitan, nečida idug’auhod pan nozolašt’i i päčin’kohtas zavarin ningiman nozolaižen.
Päčin’kohtas hän kuni päč lämpt’ab ka siižub.
Potom konz sauptaškan truban, necen katan i pan päčhe padan.
Tehtut.
Ištub hän sigau časud kuume, nel’, kut om päčiš žarud, miše kertoh рälo tegižihe, tegeso kertoh ningitte rusked рälo.
Potom necen kesked päivad vedan i panon sinna humalan, peksan, peksan i möst g’o katan i tagaze päčhe.
Päčiš hauduse ehthasai.
Ehtkoižuu hiitan necen irdalo katustme i vilugandob.
Vilugandob miše vokurat oliiž panda prigolouk.
Küu-se toine toižuu prigoloukad lüudam hot’ stokanan, i mö pol'litrad ezmäks rozvodim necišpäi čugunaspäi.
Pol’litrad nece käuškap, potom kaikhe karahtoitam panda necon, i sepad gö tegese äi, litrad viž dai kuz’, kahcahasai.
Konz olut tehtas ka i oludoho necen sepan segoitadas, mäkuškįihe hän pahoin’ hüvä.
Čet’kii em, hot’ hän hätken ištub mäkuškįiden pašttos, a ühtnägi ii sa čet’t’a humalaspäi, ika hän voib muigota.
A saharnijad peskad- panlom päčedeses konz zavarim, miše magedomb-se oliiž.
Endo-se ka iilenu panda, a nügut’ panlom.
Nu, a potom ičelemoi segoitados ka čedaudam.
A oludehe, ka em četkii, suusem panom humalame, miše oliiž düžemb.
Ninga i tegem kodihiižen sepan.
Hänt göda om pahoin’ hüvä, skusn.

Ijun’uu mö otam tohen, koritam koivišpäi meršikš da stupnikš da burakoikš.
Mecha mänon, kirfhen otan da koivun hüvän valičen, tazon, miše iiliš koivus rubid’, läksiš toh’ žirn, ningitte, vedaitoh’, vahv, miše ii kattoliiž.
Necon tohen mina koritan, alahakspäi sargaižen koritan, koritan, pit’k minain sarg lähtob.
Pit’kan sargan koritan, potom katkaidan hänt, möst sargan koritan, necon tüvespäi otan.
A potom mina koivun čapan, gesli hüvä koiv i bokau otan.
Mahasai ii sa čapta.
Mahasai otad da čapad ka ii sa koritada, a miše oliiz hot’ pol’ metrad maspäi tüvi-se.
Tüvespäi kaiken ladfhasai necon oksihesai koritan ningimile lentile, kuti lentad hüväd toh’-se lähtob.
Necon tohen sülile keradan i sidelon pučk’aižile hiit’.
Pučk’aižed ühthe sargha sidon, i tukun suren ninga mina mecas otan, kodihe ton.
Pletin’ virzuid’ da stupnid’, meršid’, puzuižid’ margid’en poimdes, g’auhon pidados, surm’an pidados, kalan ongitados čunspuzuižed pletin katusutme.
A stupin’ kahcas sargaižespäi.
Ez’mäi kuume sargašt’ mina pan, sidon suumudon.
Potom viš sargašt’ čokoin’ bokaspäi.
Potom käraudan mina nenan i pletin’ toižen ad’g’an sinna, kandhosai.
Kandho panon kaks püštsargad.
Püštsargad panon i käraudan kandon.
Potom ajelon sargaižed, ningažo möst kaik katan vauktad sijaižed.
Potom otan sargan, pit’kan tegen, kaks’ süut.
Ühten sülen vedaudan nenaspäi, stupn’aspäi, ligoin’ stupn’an krugom, pohg’an, miše oliž vahvemb.
Tegesoiš krugom borkad, a pohg’ linneb g’o nel’kerdaine.
Vot i ningimau vaumičeso-ki stupen’.
Ninen nečuu-žo kuu otan hozgikš, hän mijau kazvab edahan, virstad kümnen om mijaupäi.
Läz iile ningišt’ mecad, ninnid’ mecid’.
Barbikuu om hiit’ penshid’, naku penzaz da nakkau edomba.
Lüudan, neno penshad koritan.
Hän lähtob hüvin’, siičas naku necuu aigau, kevaduu, ijun’uu, a potom gö hän putub.
I aigiš pahoin’ kevaduu ii lähto.
Koritan, ningimile pit’kile sargoile, tüvespäi da ladfhasai räskaidad sargan, ka l’ubo.
Käraudad koren mustan südäimehepäi, miše ii kattoliiž.
Potom mö ligotam hänt gögehe, kodihe tom.
Göges hän ligodab nedalid’ kuz’ da i siičmen.
Lämäs vedos ka hän ligodab vähemban aigad, a vilus i kaks’ kud ligodab.
Nu a potom mänom gögelo da ani lentaižile ningimile hoik’aižile, hoik’aižile rebit’olom kaiken, puhtastam ninen gögüu, ičemoi beregau nakkau.
Vot necen ninen mö puhtastam, göges huhtoim, hän om ningitte nälömakaz, näläidäi.
Göges kaik üksin’ sargaižed pezom, huhtoim.
Potom aidalo riputam, kuidam necen ninen, punom norid’, tegem hoz’gid’.
Kül’betihe tegem hoz’g’aižed pestakso.
Erased ani polovikoile kudotas.

Hüvän pedain’ valitas, tazon, ottas, bokalo sortas.
Haugoidas mecas pindoile.
Neno pindad todas hebuu kodihe.
Potom särktas lastoid’.
Lastoišpäi pletitas koškpuzud sured kartoškiden kaides.
Mülüb hiihe erasoho puzuhu kuume pudad, erasoho kaks’ pudad.
Sügüzuu kolhoznikad kaidas kartoškad nenihe puzuihe.
Potom tehtas püčuižed puzuižed käzivarduu kandišta počopkaižime, nece kartoškiden keratos.
Kahtho puzuhu keratas, henombad puzuižehe, gäredombad toižhe.
Henoižed söttas sigoile, a gäredomban pandas kopihe.

Hiled puuttihe endo mecas.
Näged, nügutte oma zavodad, a siloi vedotihe ani Šalha.
Tariž oli sötuudakso, erasuu kanz om, a üks’ heng’ mad ka.
Kaidas mecha haudan, ani mecha, čapetas necon mecan.
Pilitas kaik haudan piččeks.
Nečhe haudha allo pandas lämoin', a potom pälo ližoit’uudas, ližoit’uudas čurkid’.
Nenod čurkad palotas, tol’ko hilile langetas, hijau gö vezi vaumheks kandištut, veduu valotas.
Hiled güudutadas havadoihe, koškpuzuihe, möstona gö šihe-ze haudha pandas ningažo čurkįd’ da puuttas.
Regen čelijan tehtas hilid’ da vedas Šalha, Čurkinalo sigau zdaitas (oli mijau kupec, Čurkin kuctihe) nu ka dengid’ andab libo g’auhod.
Ningimau-ki manerau sötlihezoiš erasod.
Puutuud’he pahemba kevadou, süguzuuki puutuudihe, nuž-se vet’ hal’g oli ka.
Mecan puuttihe pahemba.
Koiviine hil’ ka om kalhomb da hän henoine om, а pedaine hil’ da kuz’ne hil’ om gäred, ka se möstona odvembahko oli, hänos vähemb žarud sigau zavodas-se ratos linneb.
Habašt ii puutuunugoi, habaine hil’ tol’ko hajun täht ka.

Mijau g’ogeme ez’mäi pandas, Kujan tüu.
Ez’mäi lituukoil’ nittas, äjän nituid’.
Potom puudau säu neno haravoitas lainhuzile.
Gesli vihm lähtob, haravoitut hiin g’o lainhuzil’ ištuškap-ki.
A puud linneb ka möst udos kärautas necen hiinan, kuivatas hänt hüvin’.
Potom (oma sabilahad ningimad, pit’kad kuivad kuzahaižed, tehtut hiinan kandištes).
Üks’ kandab ezüupäi, töine kandab gäl’güupäi.
Satho pandas hiinad pudad kuume, ningiman satrukan, habi kanttas sabrannoks.
A sabransijad laditas mužikad.
Čapetas ez’mäi sovažerdid’ pit’kad, äjäk sigau sovid’ pandas.
Gesli viš sovad pendas nu ka čapetas kus’ sovažerdid’, püšttas metran leveččuu ninga levedust.
Potom nenihe sovihe čaptas nütad, ühthe bokha sovaižehe kuume nütašt’ da toižhe kuume.
Potom pandas sabrha pälag’.
Eraz panob hondomban pälagen, a eraz luukaižen tegeb ningiman, nügun pälaguden, miše vihm uidiiž, katiižihe maha, ii tartuiž hiinha.
Kudambos sabras lapak pälag’, nu ka sihe sabrha vedab vihman pahemba i voidas sovad hapata.
Hiinad mijau nituil’ kazdas mugažo raznijad: om lehtoshiinad pahoin’ äi, duhukas, hüvä živatalo hän söda.
A erasil’ nituižil’ kazvab pit’k osok.
Nu ka nece osok g’o kuivab teramba, a söda živatalo hond om.
Lehtoshiin om sölläkahemb.
Pälagelo pahemba kaiken osokhiinan pandas, hän vedon pahemba küksob maha.
Potom ajetas taufh’uu neche sabrha heboil’, äjäk sigau reged linneb.
Todas tanhalo.
Lehtoshiinan pahemba kaiken lamphile da vazoile ...

Ez’mäi viht’akon panoni kerilaudoile.
Kerilaudad oma: bapk siižub nel’l’au g’augau, ülähän nagl, han’z’ak ...
Üuknįden kortte, potom oma kerilaudad, üks’ – panod allo, toižen pälo, riigime.
Riigihe pandas värtn’ad, potom pandas necil’e viht’akon.
Viht’akon kerin mina torvikolo, toižen viht’akon kerin toiželo torvikolo.
Potom snoval’nicoil’ lon.
Snoval’nicoil’päi hiitan plet’oškalo.
Necen plet’oškan panon stavoihe.
Ez’mäi panon stavoile necen kolodan, kolodalo plet’oškan käriškan.
Panon ristoikahan (kudambou ad’g’au oma ristad lodud) ad’g’an kolodaha.
Ristoile panon lastad.
Lastad oma noraižuu sidotud, miše ii päzdaiž.
Potom lastad sirdlöm.
Kanghan käim kahton kesken: üks’ levit’olob, ištub sigau stavoil’, a mina tägau tagamau, kolodan taga, val’k čokaitut da g’augau pidan, miše hillemba mäniž.
Kinktemba tariž kingitada kolodaha, miše ii väl’ kesked päzdaiž, oliž kuti-se i katįškau torgovijau.
Kärin' käduu, a pidän g’augau plet’oškan, val’k čokaitut.
Kanghan kärin, potom čapan…
tol’ko ad’g’ad gätan ningimad, miše nid’he otta.
Potom čapan ad’g’aižed, nided ladin’.
Ottas nid’he: ištusob üks’ stavoil’ keskes langanau, andab stavoidenau sigau, a minä ištumoi g’o hänon sijalo laučaižolo, nečile skam’g’aižolo stavoiden, i otaškan nid’he.
Nidudoho otan langaižen, toižhe nidudoho otan toižen langaižen, nece linnep paraine.
Kangaz losob kaik paroil’.
Möst ninga kaik otanki paraižespäi, miše ii segoida.
Gesli segoid da toižele nidudolo otaudad, tegeso laba.
Nid’he vaumičem otandan, otan birdha üks’näin’.
Kaikičehe pihudodo otan kaks langašt’.
Potom birdha otandan vaumičen, sidon mina suumudod vähäižen ninga.
Puugen sukselo, miše libuiž zeu.
Zeu libub, batogaižen čokaidan, potom sürg’hä, kärin noraižuu.
Sürgän čokaidan stavoiden kor’vihe.
Kän’dipalikon panon sürg’hä i zavodiškan kudoda.
Kämitab minin’ döočkaine kämižen kämikodau, torvikuupäi kämitab.
Panon mina sukloižehe, kädou maihäidan, birdan zeu-se levigandob.
G’augau ühtuu puuged, toižen g’augan lendad, kädou süugaidad sinna sukloižen, langaine tartub, hlopaidad birdau, päližil’, kudosob.
Toižuu g’augau konz išked, siloi toižen g’augan lasked, miše zeu-se möst kö mäniž, ristai kudoižihe.
Möstona sukloižen čokaidad.
Nu i hotkas lähtob.
Mi pagižen, ka hot’kemba sida minä kudon, vüumutan, ka tol’ko davai.
G’augau puugen, käzil’ stungaidan da käzil’ vüumutan kudoda.
Sukloižuu bokha da toižhe, da pautin lähtopki.
Kudon mina ninga prostijan pautnan.
Konvarčikš kudon nel’l’au nid’uu.
Nu ka sen g’o lon polosoil’, otan nel’hä nid’he.
Kärin’ ningažo stavoihe, kut i sen kanghan.
Andab nel’ nidut’, nel’ langašt’ bokha da möst toižes bokaspäi nel’ langašt’.
Sidon nel’ sukst allo nenihe ničänkoihe, nel’l’au suksou pautįn lähtob čomemb, kuti räduižil’.
Ninga kudom sijäd da ninga kudom pidada rädomižime päivime käzipaikad, kudambou modon pühkim da kädod pühkim.
Polovikad kudom kahtuu suksuu.
Sukloižehe panon ripakoid’, ripakoil’ kudom, säkiid’ polosoid’ kudom polovikha, mičen ken zdumaib.
Lang sanged loimelo, a kudeged g’o nügutte kezordam kuti norikš sanktad da krasim.
Bokha lon kanghan lodos kaimad, nu i ninga kudod üht’uu langau ühteičuu.

Naglaižehe langad kertan da kuukuižihe lon nakka ukshesai hot’ ningiman.
Pidustan, sigau äjak levedust, vaksan levette voib hänt tol’ko kudoda, levedomba ii sa.
Kudon ninga: tegen mina kuti viht’akon vitlitan, potom otan niduižihe, üksin’ langaižin’ kaik nidudod otan, otan da puikiižilo sidon ad’g’aižed, a toine ad’g’ ümbri langaižes, da toižen nidudon otan.
A potom kolodaižen panon.
Langaižed ninga pörutan ümbri batogad, langaižen bokha, toižen toižhe.
Vot hän tegeso ningitte kuti kolodalo ottut ristaižed.
Nidudon lendan, čihotan käzil’ ninga naku molombil’(käzil’ radasob hän), panaudan necon kudohudon, nidudod möst g’o toižho bokha vedaudan, hän ristai i kudoso.
Labidaine minain’ kädos.
Labidaižuu t’aputan tänna ninga ičhiinpäi.
Vösijas ümbri nece kangas minain’.
Ištun naku stulau da vösijas ümbri kudon.
Hurau käduu hän kudosob.
Kudon ani traktoraha lentan.
Hänt čaplo min piččeks tariž da omblo polovikaks.
Kušakod kudolon, kožal’rihmad kudolon.
Minain’ naku kožal’rihm om kaid’aine.
Hö püuhaižes langaspäi.
Panom krasitut langaižit’ čomid’, hambhaižil’ kudom, polosaižil’ kudoin.
Ninga vitlitan, boikas hän kudosob.
Kušakoid’ endo mužikoile kudolim.
Mina kušakon kudolin’ kuni samvar lämptab, mina kušakon lon i kudon.
A hän i tulob mijalo gul’aimaha, sanub: «Nu neco d’ojočkaine tariž mihelo otta, kuni samvar lämbiš, hän kušakon kudoi».
Kušak oli langaspäi, krasitut, kezortut langaspäi.
Vöstasoiš naku.
Litnikan endo pandas pälo, sädasoiš mecha-se radolo, allo püun, pälo litnikan.
Kahtonkuumen sor’men leveččed kušakod kudoim.
A kožal’rihm sor’men kaitte dai vüu kaidemb kudoso.
Vöhudod völo kudolim i kaik.

Ez’mäi mö sobad redukahad ligotam vedho.
Vedos päivan ligotas.
Ehtkoižuu mina hiid’ saksustan, homesuu panon bukha.
Bukha allo ukladin’ hüväšti sobad, sobile pälo panon porosoban, porosobaha viškaidan mina tuhkan.
A päčiš g’o minain’ pandut kived edou päčin' läm’ha panondad.
Päčin’ lämhä pan.
Neno kived huuttas i čugunad päčinkohtas lämbitan hulaks vedoks, ani kehgäks.
Potom necon čugunan vetme viškaidan bukha tuhkalo pälo, kivid’ pästan hulid’ päčišpäi.
Hän kehuškab, kehub nece i alahaks läbi sobiš proidub mugl.
Alahaks mina avaidan hodun i pästan hänt ast’k’aha, tazaižehe.
Tazaspäi mina viškaidan möst gö tagazo bukha kivile pälo.
Kerdad kuume minä ninga proidutan, sobad haudusoiš časud kuume i tegesoiš pahoin’ puhthad.
Mina hulaižed ven gögelo i survon möst gö mina humbrhes puižes kezau, a taufhüu gähä čapetut, kukitut humbrhut, gähumbrhes pezon.
Survom vedho kuumhe.
Huhtoin hüväšti, tulon, valutan i riputan ardolo.
Soba lähtob pahoin’ puhtaz, mikrobad kaik palotas.

Panom haugoid’ küutkaha, kivid’ tacim.
Kived lämbitas.
Eraz lämbitab küutkau kohtas vedon čugunoil’, a eraz lämbitab g’ark’ kivil’.
Kived lämbitas, ani tegesoi hulikš ningimikš rusttįkš.
Potom neno kived lasttas kerandosho vuluhu vedho.
Vedon kandišen g’ogespäi vilun, a potom lämbitan kül’betiš.
Erasod kartad pidetas kül’betiš ka lämbitüudas.
A päčid’ mijau niküu iile, kaikil’ oma küutkad.
Huudub küuduk pahoin’ ka vendutadas, anttas vähäižen laske vilugandob, haikar-se proidub.
Vendutamaspäi lähtob emag da sanupki:(kaiken man’or-se vet’ om staruhoiden ka) «Ižandaine, emagaine, vastoikatoiš da peskatoiš eduu miid’ da gäl’ghe miid’, ühtes miid’me augat tuugoi».
Nu iče hö lähttas-ki.
Potom mändas pezmahakso.
Pezoškasoiš, küutkalo žarun tačitas, vet’ pläz’ahtoitad ka küutkalo žarud päzub kül’betihe äi.
Vastoimiiš siledil’ vastoil’.
Siledas koivuspäi katkom.
Ningitte hul hän huudub vastaine, ani hulaine tegeso, hobedaine.
Ningimil’ vastoil’ vastoimįiš.
Küutkaupäu vastan haudutam, vastoimįiš, potom pezemoiš, potom süugan hosim, eraz vastau hos’atas, a eraz hoz’g’aižuu hos’atas.
Ez’mäi hosimoiš ninga hoz’g’aižuu vetme miilakahau, a potom hoz’g’au pezemoiš muga miilata.
Potom rozvodim vet lämäšt’ da valamoiš hüväšti da i peznuksot-ki.
A konz pezondan vaumičen, puhthau vedou valam palatiižed, laučaižed pläskaidam valada da ninga i gätam-ki.
Kaik.

Hauduškab kana kevadou, valičen munad, päiväižuu kohtas kacun, kus om puga(neco avoljaine sijaine kucuso puga).
Gesli puga om ad’g’as, nu ka sit’päi g’o kukoi, ka sida pangoi-ki em.
A pugaine miše oliiž bokas, sit’päi lähtob kanaine, sen valičen.
Potom panon neno vedho, levedaha ast’k’aha.
Vedos ištuso hän, kut nenaine, muga i pugaine ühten ruuno kuti olang’aine vedho ištuso, sit’päi lähtob kanaine.
A gesli hot’ vähäižuu nenaižen alhaks vedaudab, pugaižen ülähaks lendab, nad’ožni kukoi lähtob.
Vot neno valičem mö sigau munad seičmen, ühtcan, ükstošt’küme, ülemba em pangoi, miše oliiž naku ii parnijad lugend-se, i panin kanan allo nenod.
Kut lehmad astuškatas ehtkoižuu, nu ka süu aigau pahemba panoudas poigile kanan.
Munad laditut stolau gö vaumhed da kana g'o ištub sigau, haudub.
Ez’mäine lehm gäviše, möst-ki g'oksom teramba, panom neno munad, miše čomembad poigad lähttaiž.
Nu vot, hän haudub kuume nedalid neco kana, potom g'o sed sutkad tuloba, konz hänlo pästta neno poigäižed.
Hän hilläšt’i üksin’ avoit’olob.
Ez’mäi avaidab ühten munan, murendab munakorudon, ühten ad’g’an murendab, a toižen gätab čelijan, poigäižen pästab, a kor-se sihe gäp-ki.
Neno kaik poig'aižed poliš sutkiš pästab.
Potom g’o mö hänt tom pert’he.
Karvatomad vet’ ningimäižed, penik’aižed, ni händäšt’, ni midä iile vüu, lihätukuine kuti, henoižed ningimäd hüunhuižed-no.
Pert’he tom.
Mamanau išttas päivad kaks’-kuume, tegesoiš-ki hüväd poig'aižed.
A gättas v’üu buutuškoid’ neno haudg’ad kanad.
Buutuškmuna gäb mugoine, kudambas iile pugad, henoine, henoine slojaine päivin’kau kaco, a pugad nikus iile.
Sen kana gätab buutuškaks.
Gesl’i buutušk gäi, srazu necon buutuškan pašttas da söttas kananpoigäižile püčiižile.
Potom sagedau maiduu veresuu, lämau maidoižuu lüpstut g’otuudas i poigäižed mi maidokahembad se pahemba hö kazdas.
Kuumes nedališ hö maidou kazdas hüvin’.
Da i šonud necida anttas da i surm’an raznįjan, liiban söškatas.
Nu i poig'aižed kazdas.
Gö kaks’ kut ka ani kanan surččed lin’das.
Naku i kaik.
Uduu voduu hö muniškatas, süu voduu ii eht’ki mun’da, a mam muniškab süu kezau vüu.

Konz pästäškat’he živatan mecha, käutihe eduu päivašt’ muražmätod tomha mecha.
Todas puzuižuu da pandas uličah’a, levitadas, miše kogomba živatad käutas mecas.
A potom aiditesho hiid’ kükstas arghiižuu päivau.
Ümbriži živatoid’ om spusk paimn’uu, kirgitadut hänuu om bumagalo.
Bumagaupäi hän lugeb ümbri živatoiš kuume kerdat.
A potom necon spuskan panob žerdiižen allo zavoroihe, kuspäi živat proiduškab mecha, vaudalo.
Erasiš spuskiš om, ez’mäine živat kudamb proidub, sen živatan mecauk otab.
Necon živatan hän kuti edelozo paukaz’ paimetos, neco mecauk, a paimnele kebnemb paimeta linneb.
Paimen homesuu barabanib, živataižen pästab da päivas mecha ii mäne, mäneb ehtkoižuu tol’ko.
Hänou spuskaine lugesoi üks’ remnile.
Remniižen pidab vüu.
Živatan pästab ka remnin’ vällendab, a živatan kogodaškab, remniižen kingitab.
Živataine gö kaik hänolo kogoho da lähemba kodit’ kaik kogodasoki.
A kudamban spuskan panod, bumagan-so, vedho ka süu kezau lehmad oma maidokahembad.
A kudambon kopab murazmätho ka süu kezau lehmad maidon kadotadas, vähemban äjad anttas.
Nu ka ninga paimeta lehmad oma kebnmbad i hän nadeiše, miše ni mitte zver’ ii näge hänon živatad.
Astub zver’ päliči hänon stadas, nu ka zverile, hot’ kon’di, hot’ händikaz, nägutoiš hänolo živat kandod da kived.
Proidub hän päliči – kandod da kived, hän kosketa hiit’ ii.
A paimen nadeiše, sikš i elab kaik päivad kodiš.
A spuskata om paimeta pahoin’ löumain’.

Kandoi lehm minain’, primerno, eglai.
Tämbäi lüpsan paganaha, da homen, da homnesgäl’gen.
Kuume päivad.
Potom mina nelländou päivau pezotan lehmän i lüpsan puhthazo i kiitan kašan.
Kašan kiitän, hiitan päčišpäi i peksan kašan.
Kašakahau luzikau išken ocha podrostkalo lapsolo, pahemba döočklapsolo ili akalo i sanun-ki: «Täuvoduu härgäine, uuduu voduu lähtmäine».
Potom otan necon kašan ez’mäižen luzikan, pan liibalo supalalo, ven lehmalo.
Sötan lehman nečuu liibau i lehmalo sanun sigau söttos: «Täuvoduu tegid’ härgäižen, uuduu voduu tege lähtmäine».
Potom tulon pert’he, andan kašan stolalo i sötan kaiken kanzan, i lugeškasob nece – tämbäi mö argaižim lehmän.
I nečiš päivaspäi söškam maidon migo päivad.

Siibazad’g’an nügutam, nor’melo ajam kurikuu, ümbri horomoiš kaik piitamoiš.
Ühtelo käskem nüt’käita, mö piitamoiš.
Nece kuni ečib miid’ tikannu var’giičii, ka mö laptaspäi göksom, möst kurikuu tikan-se ajam da möst piitamoiš.
Gesl’i keda ez’mäižen nägištab da ehtib ez’uu miid’ göksta da kosketada necon tikan ka sanub: «Čur, sina lüutut», hän gon’aišikan g’o linneb.
Čikuu vändlim.
Čik om kaks'čuraine, teravad ad’g’aižed.
Batogaižen tegem, aršinad-se pitkemban tehlim.
Čikuižehe-se iškem, g’oksom da iškaidam, hän edahaks mäb.
Batogaižen siižutam da ozaida neche batogaišhe.
Ed ozaida ka paloid, udos, ozaidad.
Erašti g’oksanzoitam ka küläks ani.
Ninga vändlim čikuu.

Der’uunannu oli zapol’k, ded zapol’kau oli.
Ühtnägi(kivi mijau kesked g’oged om, bongau kivi) libui vedospäi vedohiine, hibused pit’kad, vedhosai riptas.
Ištub da sugib pän da mäkätab(Maksim ded-se kacup-ki): «Voz’ vot hondomb, voz’ vot hondomb».
Čortįle-se ii veruškakoi, näged, nügüt’ ken hiid’ tedab, em priznaigii nikut hiid’, iile hiid’ nikus da koskoi ii miid’.
Endo hiid’ tetihe pahoin’, uudihe mecaukod da čortad da ižandaižed, a nügüt’ nikus nikeda iile.

Mecas oli mijau haumhut siičmän virstan taga.
Süguzuu liiban rahnoim, panim satoižihe.
Tauffuu ajim, konz lumen pani, otta ii mida.
Kuume rädušt alahali gättut.
Ken snapud vii?
Ken liiban vii?
Oli-se kagr hüvä ningitte.
A kondi barbikoho kandiš da ičelozo pešoran tegi da ümbri miiden kagras panihe da süi side küläks güväižid’ da magaz’ lämäižes kaiken taufhen kevadohosai.

Laps’ rodihe pahoin’ hüvä ningitte, vauged, puhtaz i zdorovi, ii voik’ai.
Potom mugoine ristit lüuduso, sanub maman aigan, miše: «Vot sinaiš hüvä laps’, voika-ki ii».
I tegeso laps’ voikkišk, voikaškab pahoin’.
Hänt zagovord’as staruhad, lugetas: «Pühä g’umau-sötai, sur’ g’umau-sötai, abuta puhuda puhegid’.
Ühcankümnen man taga, ühcankümnen meren taga om must sar’, mustau sar’uu om must kivi.
Hauktob neco kivi kahtolo, lähtob nečiš kivišpäi must mez’, oma nečuu mustau meh’uu bulatnijad nolod.
Ambuskendob, puskeskendob nece must mez’.
Pahad prizorad, pahad prikosad vastha tuud’g’an, mödha mänd’gän sauman taga var’geičg’an, hahkįd’ süumid’, vauktįd’ süumid’, kir’g’aižid’ süumid, pakuižid’ süumid, ičezo melen g’ohtundan, raban rodimijan maman.
Šimotin' pab šibcoihe, lomotin pab lomhu.
Paštab i kuštab i kacub, päiväine i kudmaine, nece bladencaine(nimen nazoud’as) paštaiž i kuštaiž i kacuiž igan kaiken».

Eli endo mužik derüunäs.
Necuu mužikau oli kaži gö vanh.
Mida tehda, hän pakostib pahoin’.
Nece mužik küks’ kažin' mecha.
Kaži mecha astui, astui.
Putui reboi vastha: «Kuspäi sina astud?».
– «A astun mina verhiš maišpäi».
– «A kut siniiž ningimalo zverilo om nimi?».
– «Mina olon mechiine ižand.
Ningitte miniin’ nimi.
Kaikiden zveriden päu mina olon vanhamb».
– «Nu, elagam nügüt’ sina da mina ühtes», – reboi pagižeb kažile.
– «Elagam».
Reboi ičezo kodihe necon kažin’ vii.
Oli side ningitte ojäine, ojäižennu sur’ kuz’, a kuzon au-se reboi kaiken eli.
Nu elotas side gö.
Reboi käub mecame.
Putui händikaz vastha: «Nu, kut, kumuška, elad?».
– «Elan-se mina hüvin’ nügütte.
Mina olon nügüt’ nainu, om ottud minäin’ načal’nik, kaiken mecan päu ižand».
– «Nu, a kut-bi miniin’, – saub, – hänt kacauta?».
– «A kacauta ka ...
hänolo nikut ii sa mända güudgil’ käzil, hän om pahoin’ paha.
Gesl’i güudg’au kädou mänod, nimida tomašt, ed ve, ka hän sindaiž kaiken süumadki kaivab dai söb.
To, – sanui, – barak, ka barakome tulo.
Naku necon ojäižennoks, necon kuzon au mö elam».
Händikaz tariž postaraidakse.
G’oks’, barakon tabaz’ derüunäs sigau.
Mecha uugau toi barakon, tači, rebitöl’ vaumheks nahkan kaiken.
A kaži näughiine, söda tahtoib ka.
Kaži händikast varaidab, kacub oksid’enaupäi, piitnukse da.
A händikas-se side mas ištub.
– «Kut-šo, – saub, – hänt tariž nähta-se miniin’».
– «Näge da tol’ko opasaide, ika hän sindaiž söb».
Händikaz-se lapau ševelib oksadno, kaži sigäupäi hurahtab üräidustme, händikaz toropihe da göksti uidmaha.
Händikaz uidi.
Kaži barakolo pälo libui da reboi (libui).
Söd’he, söd’he da möst išttas.
Nece reboi möst läks’ šläbäidamha.
Möst mecame käui, käui, putui kondi vastha: «Nu, kut, sizar, elad?».
– «Elan hüvin’, mina olon nügüt’ nainu, om minain’ ottud hüvä ižand.
Mecas kaikiden zveriden päu hän om vanhamb».
– «Ka kut miniin’ hänt tariž nähta?».
– «A nähta ka ...
tulo naku nečile sijaiželo, nečile nituiželo, necon ojäižennoks.
Mö kuzon au häntme elam.
Toko tulo ala güudg’au, to midani lihäd, ika hän sindaiž söb, om pahoin’ paha, süumadki kaivab».
Nu, kondi mida ...
postaraihez gö sig’au.
Mäni, tabaz’ lambhan, toi, necen kuzon allo pani.
Varaidab kondi kažid’, a kaži varaidab kond’g’ad.
Möst nece kaži ištub oksiden au.
Reboi pagižeb: «Kuššo olod sina ižand minun?»
Se sig’aupäi näugahti.
A kondi-se sanub: «Kutšo miniin’- nähta?».
– «A nähta ka, – sanui, – sina kacauda, oksadno lendauda».
Kondi oksad-no lapau kosketab, kaži-se toropiše da pr’amo kond’g’alo modolo hüpähtab-gi toropas-se.
Hüpäht’ kaži, kondi toropihe da göks’ti.
Hijau gö lihäd sig’au skopihe kaks’ ningišt’ surid’ ...
Reboi da kaži elotas da necen lihän södas kahton kes’ken, a kondi da händikaz ii nähnugoi-ki hänon mužikad.
Reboi mahtab manit’uuda.
Necile i sarnaine-ki vaumičehe.
Elotas da lihän södas.

Elotihe ukoine da akaine.
Ii lenu hijau nikeda lapsid’.
Vanhtudihe gö neno ukoine da akaine.
Nu, staruhaine dumai, dumai.
Kezordab da dumaib.
Ukoine länged kohtondab.
– «Davai, ukoine, tehkam mö hot’ savesiine glinka».
Mändihe ukoine akaštme, saved kaidihe, savesiižen glinkan tehtihe, päčhe kuimaha pandihe.
Glinka kuiv’: «Tatoi, mamoi, avaikat, mina gö kuivin’».
Läks’ päčišpäi, sangerič ningitte lavalo: «Mam, mina söda tahtoin’, tat, mina söda tahtoin’».
– «Tahtoid’ ka...».
Liibad hänlo anttihe.
Liibad hänlo vähä, tol’ko ärdutadihe sömau.
Tatan süi, maman süi, länged süi, kožlin’ mamau süi.
Läks’ nügüt der’uunäme astmaha.
Puttihe mužikad lituukoime, asttas nitmaha, sur’ artel’: «Mužikad, mina tattain’ süin’, dai mamtain’ süin’, dai länged süin’, kožlin’ süin’ dai värtnän süin’ dai tiit-ki sön».
Kaikid’ süi.
Oi, sina, puzuvac!
No, möst astui, astui.
Puttihe akad vastha haravoid’me, sur’ artel’.
«Akad, mina tattain’ süin’, mamtain’ süin’, kožlin’ süin’, länged süin’, mužikoid’ süin’, tiit'-ki sön».
Oi, sina bröngvac!
Akoid’-ki kaikid’ süi.
Astui, astui.
Puttihe prihäd garmon’gime, vätas artel’uu sur’uu.
«Prihäd, mina tattain’ süin’, mamtain’ süin’, kožlin’ süin’, länged süin’, mužikoid’ süin’, akoid’ süin’, tiit'-ki sön».
Oi, sina, bröngvac!
Kaikid’ prihid’ süi nece glinka.
Astui, astui.
Puttihe döočkad vastha.
«Döočkad, mina tattain’ süin’, mamtain’ süin’, kožlin’ süin’, länged süin’, mužikoid’ süin’, akoid’ süin’, prihid’ süin’, tiit'-ki sön».
Oi, sina, bröngvac!
Kaikid’ süi döočkid’.
Astui, astui, putui koza vastha.
«Koza, minä sindaiž söškan.
Mina tattain’ süin’, mamtain’ süin’, länged’ süin’, kožlin’ süin’, mužikoid’ süin’, akoid’ süin’, prihid’ süin’, döočkid’ süin’».
Koza sanui: «Davai, ez’mäi borcuigamoiš.
Sina, glinka, siižu mägen au, a mina mägüupäi gökson da probuin’ väged, voidik sina mindain’ söda».
Koza göks', göks'.
Glinka, puzuvac, ningine siižub.
Ka koza vacha paigun andoi sarvil’.
Glinkau tol’ko brizgud šlibahteit’he bokha savesiižed.
Kaik rahvaz lähttihe-ki.
Kaik.

Eli ende bajar’ bohatas.
Oli derüunas gol’l’ mužik, ii teda kut elada.
Dumai, dumai da pagižeb akalo: «Mända miniin’, ak, kuna pä kandab».
Läks’, ot’ kaks’ kost’umad, ühten pakuižen, toižen mustan.
Astui, astui, putui toižihe maihe, toižhe carstvoho.
Vot hän astub üks’näzo tedme pereleskas.
Drug putui vastha bajar’ i küzüb: «Kuna läksid’?».
– «Läksin’ kuna pä kandab, sötuumahakse».
– «Nu sötuumahakse läksid’, ka roskaži, sina oled mirskii mez’, mida tedad, ken om umnįi, ken om poluumnįi, glavnoje miide vel’ bohatoiš».
Hän sanub: «Papiš om pol’ durakoid’».
– «Sanu, sud’giš ejak om durakoid’?».
– «Sud’giš četv’ortaja čast’ om durakoid’».
– «Potom sanu, ejak om miiš, bajariš durakoid’?».
– «A bajarid’ četv’ortaja čast’ om umnįid’, kaik durakod».
Nece bajar’ ajii.
Ajetihe, ajetihe i bajar’ kaiken dumaib, i voššik dumaib: «Počemu hän mindain’ ii tehnu nikeks, nagrab.
Davaika, pörkamoiš da sabutagam nece mužik da nakazuigam».
Nece mužik kulišt’ ajados i peremeni kost’uman, pani pakuižen.
Teveres om ozim.
Nečuu sijou sabut’ bajar’ mužikan.
Ozimrüunalo kaznu vär pedai.
Nece mužik ot’ pedajin’ uugalo i pidab.
Ajab bajar’ i küzub mužikal: «Ed nähnu neciš proittes mustiš kost’umoiš mužikad?».
– «Nägin’, nägin’, vaise proid’ui ii amu».
– «A voib miile hänt sabutada?».
– Küzub bajar’.
«A sabutada voib, tol’ki tesaroid’ om äi, segoid’ tö.
Ankat miniin’ hebo, mina sabutan.
Tol’ki pidagad pedai kuni minä en tulo».
Bajar’ da voššik siižutihezoi i pidetas pedajan.
Bajar’ soglasihe, üht’en hebon lasket’ i andoi.
Mužikaine fatihe: «Mihe minä ühtüu hebuu ajan, mända pakita toine».
Tuli bajarinnoks i pagižeb: «Anda, bajar’, miniin’ toine hebo.
Sabutin’ da iisa tuuda ühtüu hebuu kahtelo».
Nu ka andoi bajar’ toižen hebon.
Ajii mužik kahtuu hebuu pr’amo bajarinaižennoks.
Nikeda ii kacu, storožoid’, nikeda ii kundlo.
Ajii i pagižeb: «Anda, bajarinaine, viž tuhad den’giid’».
«Anda miniin’ bajarišpäi rospisk, potom mina andan siniiž dengiid’».
«A mitte siniiž rospiska, ku tiiden heboil’ tuunu.
Bajar’ mindai oigenz’, ost’ mecad vid’he tuhaze».
Bajarinaine deng’ad andoi – viž tuhad.
Potom pagižeb: «Anda miniin’ tarantas, kulu tarantas katken’».
Bajarinaine tarantasan andoi.
Mužik ajii pr’amo kodihe akannoks, viž tuhad dengiid’ da hrustal’nii tarantas.
Mužik bohat, elada voib.
Bajar’ da voššik pidetas pedajin’ ehtkoižehesai.
Potom fatihezoi: «Mida mö hätken pidam, mižo hän hätkelo ii pörto.
Davai, sorkam pedai, augam enamb pidagoi».
Vot hö lähtihe pedajin’ aupäi, pedai ii lankto.
Davai-ko naročno sorta.
Ottihe da tuukitihe, tuukitihe, pedai ii lankto.
Sid’ gökstas, gökstas – pedai ii lankto.
Bajar’ ocal tres’ni, oc haugez’, čak göksob.
Nu, rändüi da eriganz’ pedajišpäi.
«Davai ajagam, voššik, kodihe!».
– Bajar’ küzub voššikau: «Kudamb om kebmemb, tarantas vedada, vai kahted länged kantta?»
A voššik pagižeb: «Konečno, tarantasaspäi hebo ii higoda, a längiden au postojanno hebo om märg’, länged oma gügedembad».
Vot voššikalo andoi länged kahtod kantta, a iče hän ot’ tarantasan.
Bajar’ vedab tarantasan, voššik kandab länged.
Astihe, astihe, bajar’ väzui, küzub: «Sina väzuid’ ali ed?».
«Ka kut en väzund, väzuin’ ka habi astun».
Bajar’ pagižeb: «Davai probuigam, pane länged tarantasha, mina vedaškan, a sina tunge».
Voššik pani länged tarantasha, bajar’ vedab.
Voššik staraiše kutbi bajar’ väzutada.
Pani batogan vuu krugha.
Bajar’ väzui, möst vuu gügedemb vedada i sanub: «Ota länged, kanda, mina kut-ni tarantasan vedan».
Potom hö kojo-kut kodihesai doittihe.
Bajarinaine bajarin’ vasttab i pozdravleib s novoi kupkoi.
Bajar’ süumad rin’got’ dai küzub akou: «Mida mina ostn’, ken siniiž sanui?».
– «Ostid’ sina mecad vid’he tuhaha, sanui miniin’ mužik, kudamb oli dengiiš.
Pakičid’ sina viž tuhad, mina andoin’ brečkan hrustal’nijan».
Bajar’ nagraškanz’ i pagižeb: «Molodec mužik: manit’ ii ühtedain’ mindain’, manit’ i bajarinaižen».

Elotihe kuume vellest.
Üks’ oli Gehremko, toine oli Gavrilko, kuuman’z’ oli Ivan-durak.
Vot velled elotihe, elotihe kuumen kesken.
Zdumaihe vahnambalo naida.
Vot hö kogod’uudas svad’ban.
Segoitadihe olut suren lačun.
Neno kaks’ velled lähtihe gul’aimaha, a Van’ka-se kaiken ištub päčiu.
Tuhkan tuudab.
Potom laskihes hän päčiupäi, veräjin’ tüges, tuli pert’he.
Lačun segoitedut viškaiž.
Ot’ hän kartan, kudambos sul’čitas sobad, pani kartan lavalo, ištuihe kartha i štargub.
Labidon kädoho ot’, labiduu meldab.
Velled tuudihe kolotišoiš, kričitas: «Van’ka, avaida!».
Van’ka otvečaib: «Naruug’at, gümausaumha ajaudan».
Velled möst kričitas: «Van’ka, avaida!».
Van’ka otvečaib: «Naruug’at, päčinkohtha ajaudan».
Vell’d möst kričitas: «Van’ka, avaida».
Van’ka otvečaib: «Naruug’at, uks’he ajaudan».
Potom üks’ vel’l’ libui üuknaha kacmaha, mida Van’ka radab.
Nägeb, Van’ka štargub.
Velled ottihe, verajin’ kättihe, habi avaitihe.
Män’dihe pert’he.
Van’kad lajitihe, lajitihe.
Potom dengid’ skopitihe i oigetihe Van’kad Šalha.
Anttihe dengid’ ejän, kästihe toda void’ bitonan, vouktad gäuhod havadon, šonud havadon i kästihe toda luzikoid’, stulįd’ i stolan.
Ajii Van’ka laukhasai.
Ost’ neno kaik sijad’ mida oli käst’ut.
Pani hän hebolo, läks’ kodihe ajamaha.
Ajii, ajii, hebo väzui.
Hebolo andoi söda šonud havadon.
Hebo kuverdan-se möst läks’ ajamaha.
Möstona hebo väzui.
Tuli g’är’v’.
Van’ka zdumai hebon götta.
Prolubaha hebuu pän kover’z’, hebo ii gö.
Ot’ Van’ka g’auhon havadon, prolubaha viškaiž.
Hebo ii gö, g’auhod vähäižen hebo päupäi süi.
Läks’ Van’ka möst ajamaha.
Ajab hän päliči gärves, gä kaik houktuunu.
Ot’ Van’ka bitonan voidme, kaiken valoi pazoihe.
Möst hebo väzui.
Van’ka stolan hiit’ regüupäi i pagižeb: «Hebuu nel’l’ g’augad i stolas nel’l’ gäugad.
Void’ astta stol iče».
Potom gäi kebn regi.
Luzikad kolaitas: bräk, bräk.
A Van’kalo kuluso: luzikad nimitadas Van’kad.
Ot’ suusem meršin luzikoid’me tači laptaha: «Mängat nakkalo, augat mindain’ nimitagoi».
Möstona ajab.
Hebo astub hilläšti.
Van’ka pagižeb stulalo: «Lähtö sina-ki astu iče, sinaiš-ki om nel’l’ gäugad, mäno astu iče».
Stul ii kubahta regüupäi.
Van’ka ot’ stulan rän’häzo fati, laptaha šlibahtoit’.
Ištub Van’ka üksnäzo reg’üu.
Ajab spokoino kodihe.
Doidi kodihe, üikna allo ajii, velled nägištadihe, vastha gökstihe i küzutas: «Kuššo sinaiž, Van’ka, tavar?».
Van’ka roskaži ičezo putinan.
Velled lajitihe, lajitihe Van’kad.
«Mida tariž tehta?»
– pagištas velled kesknezoi.
– «Davai, vel’l’, uitkam».
Suhrid’ kuivatihe, kaks’ šaugut suhrid’.
Ühten kerdan Van’ka mäni gul’aimaha.
Velled šaugut lattihe i lähtihe derüunähä prostm’ah’akso tovarišoime.
Süu aigau Van’ka tuli kodihe, ühtes šauguspäi güudut’ suhrid’, iče hän ištuihe šaughu.
Velled tuudihe kodihe, kacautihe päčile – Van’kad iile.
Vanhamb vel’l’ pagižeb: «Davai uitkam, kuni iile Van’kad».
Šaugut süugha pan’dihe i lähttihe astmaha.
Tol’ko püudot proitihe, kulištadihe ka Van’ka šauguspäi kričib: «Velled, varastagat».
Velled davai pahemba göksta, ika Van’ka sabutab.
Gökstihe, gökstihe, Van’ka kaiken šauguspäi kričib.
Üks’ vel’l’ pahoin’ väzui i pagižeb: «Davai, vel’l’, laptaha uitkam tüupai, ika Van’ka miid’ sabutab».
Män’dihe laptaha, šaugut hiitihe süugaspäi.
Üks’ pagižeb: «Davai, vel’l’, minun šauguspäi sögam.
Minain’ šaug om pahoin’ güged».
Šaugun rušitihe, ka sigau Van’ka ištub.
Mida tehta?
Velled pördihezoi kodihe i eloškatihe möst kut putui.

Elotihe kukoihut da kažiine mecas.
Oli hijau pertiine.
Kažiine käui radolo mecha.
Lähtob kažiine radolo i napevoičeb: «Sina, kukoihut, nikut üuknaižehe ala kacauda».
Läks’ kažiine mecha.
Tuli reboi üukna allo dai pajatab: «Kukoihut, kuudaine šar’g’aine, hobedaine bardaine, kacauda üuknaižehe, andan mina siniiž hernhuzid’».
Kukoihut kacauz’, reboi fati kukoihudon.
Mecha vii.
Kukoihut kričib: «Kažiine, kažiine, kandab mindain’ reboi pit’kiden meciden taga, soiden da gärviden taga ičelozo sömaks».
Kažiine kulišt’, kirfhudon tači i göksob kukoile da reboile gäl’ghe.
Reboin’ sabut’, kukoihudon ot’, pertiižehe vii.
Öhudon magatihe.
Möst lähtob kažiine mecha.
Nevob kukoihudolo: «Kukoihut, tämbäi ala kubahta, reboi tulob sinunnoks ka.
Mina lähton tämbäi edahaks i sinun krikud en kulišta».
Ot’ kažiine kirfhudon i läks’ mecha.
Reboi möst tuli da manit’olob: «Kukoihut, kukoihut, kuudaine šarg’äine, hobedaine bardaine, kacauda üuknaižehe, andan mina sin’iiž hernhuzid’».
Kukoihut ii kacauda.
Reboi möstona pajatab: «Kukoihut, kukoihut, kuudaine šarg’aine, hobedaine bardaine, ajetihe mužikad, viškaitihe nižud, kanad keratas, kukoile ii gätkoi».
Kukoihut huraht’, üuknaha kacauz’.
Reboi fati, kukoihudon vii.
Kukoihut kričib: «Kažiine, kažiine, kandab mindain’ reboi pit’kiden meciden taga, soiden, sariden taga».
Kažiine kulišt’, kirfhudon tači, göks’ kukoile da reboile gäl’ghe.
Reboin’ sabut’, kukoihudon ot’, toi pertiižehe.
Möstona öhudon magatihe.
Kažiine lähtob möst mecha.
Nevob kukoihudolo: «Tämbäi, kukoihut, ala kacauda nikut.
Mina män edahaks, en kuišta».
Kažiine mecha mäni.
Reboi tuli pertižennoks, möstona pajatab: «Kukoihut, kukoihut, kuudaine šarg’aine, hobedaine bardaine, kacauda üuknaižehe, andan mina hernhuzid’».
Kukoihut ii kacauda.
Reboi udos pajatab: «Kukoihut, kukoihut, kuudaine šarg’aine, hobedaine bardaine, ajii bajar’ tedme, šonun vedi, kaiken širmot’, kanaižed’ keratas, kukoile ii gätkoi».
Kukoihut kacauz’, reboi fat’äuz’ da vii.
Kukoihut kričib: «Kažiine, kažiine, kandab mindain’ reboi pit’kiden meciden taga, soiden, sariden taga, gärviden taga».
Kažiine oli edahan, ii kulištanu.
Ehtkoižehesai päivan radoi.
Mäni kodihe, kukoihut iile.
Kažiine voikud.
Voik, voik da elaškan’z’ üksnäzo.

Elotihe kuume vellest.
Ühten kuctihe Petro, toižen kuctihe Makar, kuuman’z’ oli Van’uška-duračok.
Oli hijau kuume härgäd.
Velled zdumeidihe gägadakse.
Gägoihezoiš.
Tuli hiile kumelo härgäižin’ dol’h’a.
Panihe Van’ka magattaha i dumaib: «Kuna här’g’ panda?
Söttä emboi».
Vot hän homesuu nuuz’, sidoi kütton härgälo sarvihe, vei edahaks mecha.
Nikuna tropid’ iile.
Kosogoral lüuz’ hän hongasiižen kandon i pagižeb kandolo: «Dät’kim, osta härgäine».
Iče hän i otvečaib: «Mö.
Ejak pakičed?».
– «Kuume sadad».
– «Konz den’gäd?».
«Raštvoikš den’gäd’».
Sidoi härgäižen nečhe kandho i gät’, iče mäni kodihe.
Velled küzutas: «Müid’ härgäižen?».
– «Müin’».
– «Ejak anttihe?».
– «Kuume sadad».
– «Konz den’gäd’?».
– «Raštvoikš den’gäd».
Vanhamb vel’l’ pagižeb: «Ota, vel’l’, mö minun-ki härgäine».
Van’ka homesuu kütton pani härgälo, vii möstona sille kosogoralo, mäni möst necon kandannoks.
Ičezo härgäine kon’d’g’ou södud.
Möst kandho kolotib: «Dät’kim, osta härgäine».
Iče möst otvečaib: «Ejak pakičed?».
«Kuume sadad».
– «Konz den’gäd’?».
– «Raštvoikš den’gäd».
Sidoi härgäižen sihe kandho, iče hän läks’ kodihe.
Vel’l’ küzui: «Müid’ härgäižen?».
– «Müin’».
– «Konz den’gäd’?».
– «Raštvoikš den’gäd’».
Kuuman’z’ vel’l’ pagižeb: «Ota minun-ki, Van’ka, mö härgäine».
Van’ka toižuu homesuu nuuz’, kütton härgälo sidoi, vei sinna möst kosogoralo härgän.
Mäni, ka g’o vellen-ki härgäine södud.
Möstona kandho paigäiž i küzui: «Dät’kim, osta härgäine».
– «Mö».
– «Ejak andad?».
«Kuume sadad».
– «Konz den’gäd’?».
– «Raštvoikš den’gäd’».
Sidoi möst sihe kandho härgäižen, iče hän läks’ kodihe.
Tuli kodihe, vel’l’ küzui: «Müid’ härgäižen?».
– «Müin’».
– «Konz den’gäd’?».
– «Raštvoikš den’gäd’».
Elotihe, elotihe, raštvad tuudihe.
Velled kuctas den’gihe: «Van’ka, astu den’gihe».
Astihe, astihe.
Sured šaugut ottihe.
Asttihe, asttihe.
Vii surelo kosogoralo, necen kandonnoks, dai pagižeb vellile: «Necile minä dädälo müin’ härgäižed».
Velled Van’kad lajiškatihe: «Miile den’gäd’ lüuda».
Van’ka kandho soit’, soit’.
Kand kän’dihe suusem gürtme, güren au den’gid’ pahoin’ äi.
Velled ijastudihe, šaugut töuded amun’tihe, lähtihe kodihe.
Tuud’he gö časuun’annoks püudho, astub hiile pap’ vastha i küzub: «Kus, vellesod, olit’?».
Van’ka otvečaib: «Den’gihe käuim».
Velled fatihezoi: Van’ka hondoin’ otvečaib, pap’ mänob miiden gäl’gime i den’gäd mijau otab.
«Davai, vel’l’, pap’ rikkam», – vanhamb vel’l’ pagižeb.
Vot hö papin’ riktihe, časuun’an pälo tačitihe.
Tuudihe kodihe.
Pap’ kadoi, papin’ ečitas, kuz’ nedalid’ papin’ ečitas, ii veigei lüuta.
Tuli öništ.
Tehtihe öništon, kaikid’ kuctihe i nenid’ vellid kuctihe.
Velled sädasoiš öništoho, a Van’uškad ii otkoi.
«Sina, Van’uška, ala tulo».
Velled män’dihe.
Tol’ko stolan taga ištįhezoi, Van’uška tuli-ki i pagižeb: «Keda muštat, kudamban mö papin’- rikoim, ka sen vai?».
– Rahvaz hörkotihe, stolan tagapäi lähtihe i küzutas Van’kau: «Kus tö rikoit’?».
A velled hüpähtadihe, göksti män’dihe papid’ obr’ad’m’aha.
Ottihe papin’ časuun’an päupäi, vedihe gögoho, prolubaha pästihe.
Kozan riktihe, časuun’an pälo tačtihe, iče hö uitihe, tagaze män’dihe.
Van’kad kaiken-se vüu küzuutas.
Časuun’annoks män’dihe.
Van’ka libui časuun’alo pälo, dai küzub papad’g’au: «Tijau papiu sar’ved uudihe?».
Papad’g’ otvečaib: «Ii lenu».
– «Tijau papiu-se karvad uudihe?».
Papad’g’ otvečaib: «Ii lenu».
– «Tijau papiu-se kapšud uudihe?».
– «Ii l’enu».
Sanutihe: «Pästa časuun'an päupäi pap’».
Van’ka päst’ ka okažihe koza.
Vot rahvaz män’dihe kodihe, spravitihe öništon i eläškatihe enčikš.

– Kusili, Vasili, kuna sina sädatoi?
– Päiväižen allo, kudmaiželo kohtha.
– Mida gätad tataloiž?
– Suren kegon tapta.
– Mida gätad mamaloiž?
– Lämän päčin’ magata.
– Mida gätad viikäloiž?
– Hüvän hebon ajada.
– Mida gätad čižäloiž?
– Rusttan üuknan kacta.
– Mida gätad akaloiž?
– Suren kiven g’auhta.
Kut kivi vičkähtab, muga plet’uu süukha.

– Kiskoi, kaskoi, kus olid’?
– Lepojau.
– Min’ said'?
– Pün sain’.
– Kuna panid’?
– Pachan pähä.
– Ken ot’?
– Hir’ ot’, hir’uu tariž pä čapta.
– Kuna panda?
– Kopata.

– Kutilad, pätilad, tervasiižed des’atkad,   kenon lehmad paimenzid’?
– Papin’ lehmad paimenzin’.
– Äjäk siniiž paukad?
– Kuume kodlad tauknad,   savesiižed sapkad,   kivesiižed kindhad,   uugesiine balafan,   rogoz’anni šläp,   uugosiine täp’,   kodaha kaik.

– Anda, kägöi, bardaštain’.
Kukku ka kukku.
– Kuna siniiž bardaine?
– Vikatehen viheltos.
Kukku ka kukku.
– Kuna siniiž vikatehut?
– Hiinäižen niittes.
Kukku ka kukku.
– Kuna siniiž hiinäine?
– Lehmäižen söttos.
Kukku ka kukku.
– Kuna siniiž lehmäine?
– Maidoižen lüpstos.
Kukku ka kukku.
– Kuna siniiž maidoine?
– Kašaižen kiittes.
Kukku ka kukku.
– Kuna siniiž kašaine?
– Döočkäižen söttos.
Kukku ka kukku.
– Kuna siniiž döočkäine?
– Puikiižiden keratos.
Kukku ka kukku.
– Kuna siniiž puikiižed?
– Pudroižen kiittes.
Kukku ka kukku.
– Kuna siniiž pudroine?
– Koir'aižen söttos.
Kukku ka kukku.
– Kuna siniiž koir'aine?
– Oravaižen nuttos.
Kukku ka kukku.
– Kuna siniiž oravaine?
– G'armankalo veda.
Kukku ka kukku.
– Mida sigaupäi toda?
– Barišad toda.
Oravaine möda, sadas rubl’as möda,   säkijad sijad toda,   Mašin’k’alо döоčkalo,   šuukuine g’o paikäine,   busaižed kaglha,   bašmakoižed g’augha,   čuukaižed g’augha,   sädatada hüväižeks,   puikiižiden keratos.

Läksin’ mina irdaiželo,   šiižutimoi pordhaiželo.
Kulištin-se vändoižen:   kaks’ parad kargaitas,   udon lahkon katkaitas.
Üuknaižes-se zamkaine,   üukna au-se ramkaine.
Iilä aig’ašt’ kunduuda,   kus kulub tal’g’ankaine.
Minain’ oluhaine čoma   kuti rusked munaine.
Sada robil’kašt’-se  süi,   ka ii proid’n’u minutaine.
Minain’ oluhaine čoma   kuti rusked cvetuine,   ühtes süumas koiranniža,   toižes sarakodaine.
Pagastaupäi tullii puhub   kuzod-ne šataišoi,   Sürg’läisiižed döočkäižed   mihelo-se sädasoi.
Lekat, lekat suugaižed.
Sau čapab süumaižed.
Kirg’tin’-se kirg'aižen,   panin' mina аida1о.
Lenda, lenda kirg’aine   alįjalo paidalo.
En pajata pit’kid’ pajid',   linneb miniin’ lühembid’.
En navedi vanhid’ prihid’,   linneb miniin’ norembid’.

Üukna au-se ramkaine,   da üukna au-se damkaine.
Iile aigašt’ kundouda   kenon kulub tal’jankaine.
Rata, rata, rata, ta da,   ala lapsid’ satata,   lapsudod-ne laih’aižed,   da har’geižed-ne kaid’aižed.
Tari, tari-bį kolhozas   disciplinan navet’t’a,   predsedatel’ad kolhoza   ot butįlkad otvetta.
Pagastaupäi tullei libub,   kuzod-ne šataišoi.
Sürg1ähižed döočkad   Piterihe sädasoi.
Gögen taga kulub gul,   traktorad-ne pašitas.
Lina astub supalašt’me,   kanad mägöu pakitas.
Gögen taga kulub gul,   letas samol’otad.
Sanot’ihe Kol’a nai,   ot’i Marja-t’otan.

Oliba kläpsat pandut kond’ale.
Händikahau los’ oli todut, ludno kaik hänou dättut oliba.
Mina lud-ne kogoho tačlin’ i panin’ kläpsat kond’ale.
Maha haudaižen kaivein’, päupei panin’ samlošt’ i nikut et tundišta.
I hän putui.
Hän vei virstat kaks’ kläpsad minain’, mina däukhe mänin’.
Potom hän kulišti, mindein’ rižegeit’, sigou änen andaškanz’.
Mina mänin’.
Hänuu sigou södut ningomad sanktusuu kushaižet da pedaihut da ülähan ninga reitut läbi.
Ka kugou hän om-se?
Kacuhtin’, ka soreunaižuu kus’ langenu soho, düriupei kändi hänt tulleil’.
Kaclen, hän sigou ištlose hilläšti kuzen taga necen.
A mina läz mänin’ da sanun: «Nägen, kuna sina peitlotei».
Hän kut reviškanz’ da minun päle.
A mina davai d’oksta, en kon’d’ha kacu, a kacun ezil’, kugou sanktemba pu om.
Pun taga d’oksin’ i kacun.
Kacun tagaze, ei vei nütkäita-se.
Seišti-se libup, a nütkäita-se ei vei.
A mina potom tagampei mänin’ ümriži da podoidin’ bokaspe da ambuin’; putui hänele südäimehe, srazu henk-ki hänou läks’, rikein’ srazu.
Mänin’, a hän hamphil’ hagos-se nečiš, kuzes-se.
Mina potom podoidin’, palikuu iškin’ pädme i rikein’.
Tulin’, ka nikut pät-se en vei heittä – hän hamphat-ne nec’he kusho ajei sinna.
Ka potom polen tärzat, da hougaižin’ plaškan ningoman ka ninga i tändin' hänen.
Sur’ kondi oli.
A potom sigoupai läksin’.
Astun prosekame.
Minain’ oružj ninga pandut.
Kacuhtin’- libulop, tagaman ninga lendi.
Suusem läs, naku tagembahko seinad, kondi i seižup-ki.
Da mina otin’ da tagamaha-se, da minain' ei otand oružj-se.
Kärouzihe minuupä, mina rintha-se tošti ambuin'-ki.
Ambuin’, hän langen’ revume ningoštme.
Mina potom oružjän-se katkaižin’ ninga, a minain’ patron-se hougenu sinna, embei heitta-se.
Hän libui da märaidustme läksi-ki.
Mina d’ouk’he, a muga pästin'-ki.
Embein’ patronat heitta, da mida taht tege.
Muga i uidi.
Rebeile kläpsat pandaso umno: hän ei kaiken ühteme sijame proidlo, a sijoižime, naku kandeiženloks, kushaiženloks täup kuzmahaze, naku nenime sijime panese.
Ičiiš jäl’ged zavalit’, miše kut oli, ninga teget-ki.
A kläpsad nenet tariš keitta veresas, tariš rozme kaik heitta, i d’oukhe pal’hil’ käzil’ miše koske ala nikut.
Kuivadad necen poutnan i potom pal’hil’ käzil’ et koske i kl’apsat nenet paradatki.
Hän ei riža.
Jesli tol’ko vähäižuu neladno tegit’, hän tuli da tagaze uidup, ei sa tabata.
Bol’še sille sijale ei tulo-ki.
Sagarm beregale libulop vedespä vetho sigou pandas kläpsad.
Jesli süvä om, ka palikaižet čokaidat soumaižiden alle (kläps-se soumakas om ka).
Kons hän libuškap tivele, hän d’ougeile tügedase i putup-ki.
Ridat pandas: kaks’ čurkašt’, a potom seižutat hangeižen, hangeižen pälo panet žerdit’.
A ad’g’as ka kol’čan pandas vicaspa.
Potom hänt lendoudas, čokaitas palikot päliči žerdit’-se, a sinna vicaine i kaks’, palikošt’, sojedin’aiše ühtes sijas-se, a neche palikaišhe pandas palikaižet.
Ritha mänep da nenil’ palikaižil’ puugep, palikaine vändoudap, nütkäidap sinna, čurkat langetas i kaik.
Stupkat tehtas kruglijat.
Sinna putuudas elabat.
Ridoul’ ka rikop, a nečile kümnen štukat putup.
Krugom palikaižet ajase necen korttuu, päupäi kaidembahko vähäine.
I ajase ninga palik naiskosik päle, ülähaks ninga at’k’-se.
Neche at’k’h’a sidose noraine, a sihe noraižehe sidose palikaine poikheze.
Hän rounas siižup nece palikaine-se.
A sihe riputadas räbin libo kalin.
Hän stupkale ištuse, nägep necen räbinän, saškap, hän sada-se eivi.
Necile poperečnijale palikaižele hän hüpästap (a vet’ noraižuu sidotut), ka hän vändoudap.
Hän kut sinna bringahtap sinna, päzoudap kaik sigoupäi lähtta, lebaidadase ül’h’aks i kaik, putui.
Potom teine, koumanz’, i kaik sinna langetas, elabat išttas.
Aupäi-se levedemb, a päu kait.
Hän sougil’-se ei vii lebahtada sigoupäi hüpästada ei vii, hän sigou ištup-ki.
Hö kogeižes išttas sigou.
Mändas ottas sigoupei.
Ridas ka traviše, rikop, a sä läm’, ka hän traviše, hän mujuškap, a sit’ ii muju, hän elap ka.
Stupkat tehtas sügüzuu, konz bol ehtip, i ridad pandas sügüzuu, il’l’anpääs, öd-ne vulumbat tegese ka ii muga troudįge.

Nuuzon homesuu, mänon saraile.
Otan sömät, panon košpuzuhu, mänon läühä lehmanloks.
Panen hänle däs’lihe heinän.
Tulon pert’he, panon dömän.
Dömäine lämptäp, mina kartoškit’ pičkutan hänlo, panon solad, däuhošt.
Viinesin’ lehmaiželo dömäižen, dötan.
Otan lüpsimpadan.
Möst saraile libun da heinašt möst pan košpuzuhu i möst hänle däs’ližihe panen.
I hän poka necen heinäižen söp, mina lüpsan lehmaižen.
Pezen udaraižen, pühkin’ ripakeižuu, lüpsan lüpsimpadaižehe, ištumei skamd’aiželo.
Lüpsan i ton pert’he maidon.
Otan čedin’ čedilkaišhe.
Maidon oberin’, lüpsimpadaižen huhtein’.
Maidospei tegen konz munaričad kartošnijad, konz šonnijan latkan, konz surm’asižen latkan, houdmahazo panom, särbam.
*   *   *  Tahthan tehtas mijou ninga: ehtkeiččuu mina segeitan, panon vedut, maidošt, solašt, sepad, däuhošt i segeitan.
Lendan päčile.
Homesuu nuuzen, zatopin’ päčin’.
Ližadan d’auhošt möst, konz veihut om ka veihut i möst päčile lendan.
Hö libutas.
Potom heit’ val’ain’, veidan protiun’aižen, tegen veikolobeit’, maidkolobeit’ i mäkuškeile val'ain’.
Likutas, potom pan päčhe.
Päčišpäi heitan, möst veidoudan, pühkm’uu katan, hö hauduse vähäine.
Heitän protiunilpäi stolala.
Potom samvaran lämbitän, ištuimei čajud’ dömhä.

Kiitän muglat, vet kandišen lačh’u, tuhkat pan.
Päčhe tivit’ čudan, päčin’ zatopin’.
Tivet nakališe.
Vet lämbitan lačh’u hulat, potom neno tivet las’ken.
Mukl tehup, tehup, maha eskei mäp.
Vüu ližadan vet, hän kaik tehup.
Katan necen muglan, hän houduse.
Iče murgn’an tegen, ištumei, murgn’an söm.
Pert’he vörstakot tom, loudat pam.
Tazeihe muglat amundam koufhou, hoz’jat tädoho, stupn’at, čurun i pezeškam lagen, pezom.
Stupn’ou hosim.
Eduu kastam hoz’jou, miše märk-se oliš.
Potom stup’n’ale pam čurut i hosiškam.
Hosim, hosim lahkot kuumo, möst otam veduu, nečüu muglou kaik huhteim, möst hosim čuruu, huhteim muglou i potom vüu däl’mäižuu veduu, štobį pakump oliš lagi.
Pezom lagen, päzom alahaks, siinat pezom, potom üuknat.
Potom loučat, lavan, i pert’ kaik pestut.
Päčin bilim.
Savet vouktat otam, ligotam.
Ligodab savi, eduu veduu päčin’ pezom, a potom nečüu sav’uu kaik pezom.
Kabet klakįižen otat, ika dänišan lapaine om küu, ka lapaižen.
Nečüu veidam kaik, päčin’ bilim, štobį vouget oliš.
Polovikat levitam lavame.
Ehtin’, ka pertenoson pezon.
En ehti pertenosit’ pesta ka teižeks peivaks däp.
A teižeks peivaks däp, möst nečhe lačh’u ližadat muklha vet hulat.
Hän kuti mukl linnep-ki.
Homesuu nuuzon da pertenosot kastan möst muglou nečüu da hosin’ stupnil’ da d’ougeil’.
Pezot pertenoson i uborka kaik.
Endo lavan pestas da uuget levitadas d’ougeihe, uugeme i täut-ki, lavame kandišot uugit’ t’ous.
A nügit’ ii levitagei uugit’, nügit’ polovikat.
Eduu raštveikš peziba da masl’ankaks peziba da jäjaks päjaks, kuumašti vodoks peziba pertin’.
Torakaneit’ äi zavodiše, nu ka mö lähtlom pertišpe-ki suusem, dätam hiit’ üksnäzo touvüu, pakaine konz linnep, vilu.
Touv’uu vilus lähtom, lunt kaikt’a kandišem, panom päčin’ allo lunt, panom ümbri päčit’ sigou i kožuhala lunt panom i paličeile, štobi hiit’ hot’kema tüumatada.
Nu ka sä vilu da truban avaidat pertiš da dušnikan i kaik.
Pertenosen souptat, a pertiš ukson avein’ dätat, štobį hö pahema tüumdaižihe.
A karzn’as kartošk om ka sinna ripakeit’ kandišem da katam da hiinat vüu kandišem da katam, štobį kartošk ii tüumeiš.
Vot nen’t’ torokaneit’ tüumadam.
Erašti pakaine surem om ka nedalin’ elam, läm sä ka i enaman nedalit’ elam.
Kaik tüumadat-ki hiit’.
Potom tulot kodihe döukhe tüumadust da vot naku pertin’ i pezot-ki.
Muga erašti podvedit-ki mičenijaks praznikaks.
Ludogit’ eduu viživläjim naku kut: kipätkat lämbitam, čugunit’ tehuškeitam päčiš da homesuu kaik sijat hiitam, eduu vet’ siinil’ obojit’ iilen, nikuz nimida iilen.
Ka nenot kaik siinat kipätkou pläskutat, pläskutat, puutat ludogit’.
Potom pazaižet karasinou veidlim, suugaižen otat da kaik karasinou veidat.
Nece eduu.
A nügut dustat panlom, kipätkou em puutkei.

Eduu tünttas, potom ägestadas, potom semned todas, semetas.
Potom däl’khe vüu ägestadas.
Ägestadas, štobį turphuižit’ iileiš.
Nu, nece püuffaine kazvaškap.
Kazvap hän d’o por’adošni, vaksan kazvap, potom mänom, tütkim.
Perskelo ištumei i nüt’kim heinaižed.
Kaik heinat nüt’kim, puhtastam.
Däp üks’ puhtas püuvas.
Potom nece püuvas kazvap-ki.
Kazvap, pakuštup, ehtip.
Potom mäm püutho, möst nüt’kim snapįižile.
Snapįižed sidom, tegem vešalkaižed i riputam.
Hänt ahaveičep.
Potom vedam kodihe.
Tom tüübetihe, ahtam, keivadam, möst kolotim semned, heitam.
Möst vem hänt tagaze hebolo.
Valim telegaha i vem püutho i möst male hänt levitam.
Hän läžup koumo nedalit’, ahaveičep hänt.
Potom möst mäm, lendam, tom kodihe.
Siižutam siinaloks, ahaveičep i potom kandišem hänt möst tagaze tüübetihe.
Ahtam palatkaiželo, zatopim tüübetin’ i keivadam.
Tüübetišpäi heitam, otam pįižet tapmet i nenil’ piižil’ tapmil’ tapam.
Potom otam pįižed telikot, telikeičem.
Potom pįižed vidimot otam, vidom.
Potom otam har’jad roudaižime nagleime i hargd’am.
Tegese pijiižed penikaižed.
Potom nened pijiižed tegem kožal’pähuzile.

Otan rugišt, ligotan därfhe.
Hän ligodab kahtot sutkat, potom vedan därvespäi, lendan hänt dömloudala, hän pročahnib.
Potom ton kodihe, heitan havadospäi, levitan stolala, katan ouguduu.
Hän möst kazvab kahtod sutkaižed.
Valolon veduduu, hän kazvab.
Mina möst sit’päi heitan, möst pan havadoho i panon päčile.
Katan sobil’, plotnas hänt katan.
Hän sigou koumot sutkaižed tomiše, tegese maget.
Mina möst päčišpäi heitan i levitan kaikeme hänt päčime.
Hän keivap.
Potom panon hänt katl’ah’a, män tivelo i döuhon.
Ton kodihe, zatopin’ päčin’, lämbitan vedut, čut’-čut’ lämäižehe hänt peksanki.
Möst gluha katan, hän ištupki poka lämptäp päč.
Päč tegese hiluzil’, otan kipätkašt lämbitadut voum’heks d’o minain’, rozvedin’ hänt nozolašti.
Amundan padeihe i katan pöüpäi i päčhe.
Hän ehthasai päčiš ištup.
Ton lačun, panon lačhu kolosnikaižed, skamg’aižed, skamg’aižile loudaižed, loudaižiden pälo ougut levitan ristati.
Potom san päčišpäi necen hilläšti, viškit’olon eduu koufhoižuu amundan, potom i čugunaižišpäi viškaidan.
Hän siižuhtab vähäine, časušt pol’tošt i potom avaidan naglaižen, sigoupäi minain’ döksoškap puhthaine olut kerandosho.
Mina hänt möst vilugeitan vähäižen, andan vilugata.
Potom panon sepaižen sinna i panon humalan.
Hän täuškap.
Hän vahtuu sigou täup.
Potom necen heitan, otan segleižen, procidin necen oludon kaiken segleižuu.
Potom udhezo möst kukšineihe panon.
Panon peskast, izgluha katan, ripakoižuu päupäi sidon, bumaškaižil’ i katan i ištuškap kukšineiš vähäine.
Potom stolala i döškam.

Mänon tanhala, otan tädoho roudaižed, keričen lamphaižit’.
Pan puzuižehe, ton kod’he.
Vilaižen necen šingein’ täzil’, potom panon rešotkala(ningoma lout, loudas palik pandut, dänthut).
Nečiu dänthuduu sabitas.
Kulakeižen ottas i käduu bringutas, sabitas.
Potom necen vilaižen pandas stolala.
Stolau tehtas kožal’pähudon.
Potom necen kožal’pähudon sidon kožližehe, ton kožližen.
Sidon kožližehe, otan tädoho värtnäižen i kezerdaškan.
Kezerdan necen vilaižen kaks’ tainašt, potom nenod kaks’ tainašt, kaks’ nitišt pan üht’hezo, keraiželo kertan.
Potom vüu ühten värtnäižen otan da vüu üht’hezo kertan kaks’ nitišt-se.
Potom keraiželo möst terin’.
Potom otan neglaižed tädoho i sidoškan alaižed, sidon nenod alaižed i pezon, päčižes keivadan i tädoho, i pidaškan.

Lüpsan lehmaižen, panon maideižen padaižihe.
Hän mįiktap nece maid, ištup padaižiš palical i mįiktab.
Ištuse prostokišala.
Heitan slifkaižed prostokišan pöüpäi, a maideižen necen peksan, panon päčhe.
Hän päčiš paštuse, heitän päčišpäi, viškaidan potom seglaižehe.
Hän döksop sįvaratk, däp saget maideine sinna.
Nu i necen sagedan maideižen amundan tagaze miččenijaha as’t’k’aižehe i söm.

Süguzuu zavodim besedaha täuda.
Tulom raduupe(püuhan radlim, kons vidom, a kons i telikeičem), pezomįi, sädamįi, söm, čajun’ döm, kožlin’ otam, kožlihe värtnat čokaidam i lähtom besedala.
Kandišim hougon eduu besedala ka, hougot otam täzivardolo i mäm besedala.
Ištumei laučha i tezordam i pajatam.
Besedas päčin’ lämbit’olim.
Täuim ičemįi derüun’aha, kortomgit’me besed oli: kandišta houk ili heinat, a konz dengat, äjak sigou den’git’ konz räditas.
Konz müu ves’ken’zim: heinou ves’ken’zim, kartoškįl’ ves’ken’zim.
Touveks kortomim üht’he pert’he, ühtes pertiš kaiken touven beset-ki.
Mäm, loučh’a ištumįi kaik döočkat, kožlit’ otam i tezordam.
Tuudas prihäd garmon’gime, vätas.
Kargaidam, pajatam.
Pajatiba poruski, ičemįi telüu pajit’ vähä.
Prihät išttas, a lähttas kargaidamha ka döočkit’ ottas.
Döočkat kargaitas lancat ili prämijat prihit’m’e da möst ištuso kožlile.
Prihät loučas sit’ išttas döočkidenlo.
Ten mel’hiine om döočkala i kožlin’ teskes ištup.
Sina tezordat, a hän teskes sinaiž ištup.
Naku i besed miiden oli, naku kuna täuim-ki mö.
Kaiken taufhen täum parčomahasai.
Besedala karasinou mö täuim, em särosou, pičiine pil’kušaine tol’ko palįi, ii st’oklame, pičiine lämeihut.
Hät’ken ištlim.
Erašti besed rozoidiše, a tüu mel’hiine om, ka vüu dädas da vüu ištuhtadas däukhe.

Läks’ deduško vemha Šalha lähtmat.
Hän päs’ti lugaiželo sömhä lähtant, laske, sanup, hän vähäižen söhtap.
A hän vähäižen söhti, fati da d'oksti.
Hän däuk’he d’oksop, detko bokame, hän tošt’me.
Nu, sanup, et edahaks uidi, naku süut om ka, süuduu tabadan.
Eivint tabata, uidi.
A lunt komphusat’ d’o vali.
Uittihe päivau.
Mö ehtkeičuu lämeime sömhä ištįime, kacuhtim, hän pert’he tuli.
Mö sanum: «Mida sina?».
– «Da vet’ läht’man-se mina päs’tin’».
A lunt komphusat’ valip.
Griša i Litka mougotit’ läks’pä ečmähä.
Ön sigou Veilahtos magatihe.
Päivan ečitihe, teižen.
Nedalin’ čelijan ečitihe.
Mečnikat keirit’ ottas, piššalit’, kaiktäu ečitas, nikus eiviig’ii lüuta, nimittušt däugut nikus ei löudu, a lunt neceverz’.
Nedalin’ čelijan ninga täum.
Potom Tan'alo-se vistin’ andeim – sigou Dun’aks kucuiba kuudunjan-se.
Tan’a-se sanup: «Mijalo pert’he tuli, murdni kaik sobat känt’, pertišpäi läks’ ka uksen avein’ dät’».
Tan’ad tovarišaks oti.
Mänim, sanup, edahaks, edahaks tedme mecha uidim, Pondlaupäi kilometrat nel’ ali viš tagemba sinna.
Vot hän mindain’ seižut’: «Seižu, sanup, sit’, ala uidi».
Uidi sinna i pagižep-ki: "Hän gostincat she ladi, en teda, mida hän pani".
Pandas pärpäč, leikoteltas.
Vei hänolo, mechiiželo.
Sanei, krik kulup ka eisa ponat’.
Dun’an kuudunjan vaihet-no kulen, а sigoupäi-se mida pagižep ka ei kulu.
Mina, sanup, seižun, ka mindain’ eskei träsitap.
Pagištihe, pagištihe, potom sigoupäi tuli, hän pagižep-ki: «A mihe hät’ken ečitas, a hänolo potčinkiše ii.
Hän minain’ kusho äjak kerdat oli sidotut ka".
Siriči, – sanei, – täutas nened ečkät, da ei nägištagei.
A potom, – sanei, – kudens’ päif tegese ka kudendou päivou tulop kodihe».
A tütär-se sigoupäi vistin’ andei, sanįi: «Augat ečki, tulop iče hän».
Kudendou päivou Veilahtoho derüun’aha läks’(hän sigou Veilahton taga pereleskuu päst’).
Hän Veilahtho derüunähä tuli.
Nor kut sarvihe sidotut, ei zaputaniše ii nimida.
Nečidame norame tuli-ki.
Lapset sigou mäniba prihäkarkud vämmaha, nägištiba, tabatihe, derüunähä tot’he.

Eletihe ukoine da akaine.
Hijou oli lapsit’ äi da äi, sötta-se eivig’i, leibat-se eile.
Lapset-ne veiketas, söda pakitas, a leibat eile.
A staruh-se pagižep: «Uk, ota lapsit’-ne, ve mecha».
No, ukoine ištut’ regele da lapsit’ nenit’ vei mecha.
Edahaks vei da regüupäi heit’ lükäiž da däti.
Iče kodihe ajei.
Lapset sigou heraštihe, fatihezoi, a ukot eile, veiketas.
Mida tari tehta?
Pimet tegihe mecas-se.
Veikiba, veikiba.
Edahan lämeihuden nägištiba: «Astkam, – sanup, sinna, nakku lämeihut nägup ka».
Bradiba, bradiba, a sinna, edahali bradiba, lämeihut kaiken nägup.
Potom asttihe, asttihe.
Tuliba lähemba.
Pertine sit’ penik’aine.
Sigou lämeihut palap.
Nenet lapsudot: «Tötüško da dädüško, pästkat meit’ öks».
No staruhaine mäni, veräin’ avaiž, pästi hiit’, išttas lapsit’ mi artil’, a kaik tengata, üksiš paitkarkuižiš da plat’k’aižiš, potom tüumiba-se.
Sičas staruhaine ot’ hiit’ i päčile kaikit’ ištuti.
Keiti heile kartoškit’, söti, magatha panoti.
Teižuu päiv’ou nuus’ da möstona tül’bet’in’ lämbit’, kaikit’ heit’ pezet’.
Nened lapset sid’ i elaškatihe ukošt’me da staruhašt’me.
Kazviba d’o surot prihät, deöčkat.
Potom täuškatihe derüunähä gul’aimaha.
Tat da mam-se potom tundištiba heit’ i kučuškat’he: «Tuugat kodihe».
– «Em tuugei.
Tö miit’ pičiižit’ veit da ladit tüumata, ka nügüt’ em tuugei, mö elaškam sigou».

Oli ukeine da akaine.
Ukeižuu oli ičeze tütär, a staruhaižuu mugažo ičeze tütär.
Hö seidihezei ühtes sijas.
Ühtüu tütär, teižuu tütär.
Mam-se ei navedi ukon deöčkäšt’ pahein, kaiken laip da löp, pagižep: «Ve hänt püutho, ningeitte pakaine om, ka laske hän sigou tüumap».
No, ukeine ištut’ regelo, necen deöčkäižen vüi-ki püutho pakaiželo.
Hän ištup sigou, töumi.
Nu a pakaine-se döksop da hänlo: «Deöčkäine, deöčkäine, töümit’ ali et?».
– «Oi, sina, pakaine bat’uško, kut-žo en töumant, töümin’.
Hüvä oližit’ da mini hot’ püuižen teižit’ da valencaižet».
Pakaine döks’, püuižen tei, valencaižet deöčkäiželo tei.
Deöčkäine sädihe da möst ištup.
No, ištįi, ištįi, pakaine möst tuli: «Deočkäine, töümit’ ali et?».
– «Töümin’, teižit’ hot’ sina miniin’ paikan ka».
Hän tei hänolo paikan mugeičen suron, lämän.
Deöčkäine kärouzihe, ištup.
No, potom pakaine d’oksonz’, möstöna tuli: «Deöčkäine, lähte minun taga mehelo».
– «A kuna mina lähten, mijou vet’ hebot-se eile, kut mö ajaškam pagastalo, venčoimahaze».
Pakaine mäni, hebon tei, sunduk celi sobit’, išttiheze kork’h’a da ajetase.
Ajetihe, ajetihe, päivin'ka paštaškanz’.
Pakaine sul’, a deöčkäine kodihe aji, nečeverdan hüvüt sinna vüi äjan da äjan.
No bohat ningitte tuli, ka staruh pagižep: «Ve minunki deöčk sinna».
Ug möst ot’ da ištut’ necen mačohan-se deöčkäižen da vei püutho da ištut’ mugažo.
Ištįi, ištįi, tuli pakaine: «Deöčkäine, tüumit’ ali et?».
Hän ot’ häntme laidase.
Pakaine ot’ da hänt rikei-ki.
A homesuu staruh-se pagižep: «Mäno, uk, minun deöčk-se to nügüde kodihe».
Uk mäni, ka ühtet luhuded.
Luhuded tei kodihe.
Ot’ staruh veikta: «Oi gor’aine da tuskaine, lapsen-se mina ugrubin’ ičiin’».

Eletihe mužik da ak.
Karzn’as eli hijou kikimara.
Mida vedas karzn’ah’a, ka hän kaik söp.
Ühtüu ehtkeičuu ak-se ištįihe da vilan kezerdab.
Kezerdab vilad da pajatab.
A kikimara sigou pagižepki: «Marja, sina ištut?».
– «Ištun».
– «Kezerdat?».
– «Kezerdan».
– «A miččen vilan?».
– «Mustan».
– «Ka mina tulen sinunloks besedalo».
– «Tulo, tulo».
Hän karzn’aspe-se sigou pälišeki.
Tuli, ištįihe, hibusot pästtut, mugažo kožal’ hänuu, kezerdab.
Kezerz’, kezerz’ tainit’, möst karzn’ah'a uidi-ki.
Potom mužik-se tuli kodihe, ak-se magatha panihe, mužikale-se šuhaidab: «Mijou karzn’as-se kaik sijat söp, kikimara sigou om, tämbäi minunlu besedou oli».
– «D’o-se?».
– «Verno!»
– «No ka sina teižuu ehtkeičuu kucu».
Hän mäni dai teižuu ehtkeičuu kucui-ki.
Uidi mužik-se möst gul’aimaha(hän päčinpäu kožuhan taga peitihe), kunutan ot’.
A hän sigou ištįihe i möst kezerdab ak-se.
Marja-se, pajat pajatap.
Hän sigou möst küzup-ki: «Mida sina, Marja, kezerdat?».
– «Kezerdan».
– «A mužik-se om kodiš?».
– «Eile, mužik uidi gul’aimaha».
– «Ka mina tulon besedalo».
– «Tulo, tulo».
Tuli, da ištįihe, hibusot päst’, kezerdab.
A mužik päčüupäi läks’, tabas’ hänt hibusiš da muga lei, ka hädi hän pertišpei-se.
Bol’še ei käuškant, muga erigans’.

Kons kimdäs tedrot, teget mecha butkaižen.
Homesuu tari mända aigemba.
Ištut butkaižes, karavulit’-ki hiit’.
Eduu üks’ tulop, potom teižet tuleškatas.
Toudas emaižet i ižat, i vot naku vändaškatas, kimiškatas.
Ižat toratas, a emaižet göksetas krugom.
Kacut, kacut ka lähemba tulop i ambut.
Jesli hö kons kimd’äs pahin’, ambut ka ii lekei.
Hö langetas, teižet vähäine ištutas, möstona davai.
Naku muga tedron kimilo kävelot.
Mecein’ kim’ teine.
Mecei mugažo kus kimip, ka sihe tulop.
Kimiškap hän, eduu plakutaškap.
Kulištat – podeitta tari, a podeitta hänonloks trudno, tari hilläšti.
Kons kuume kerdat kimip, ka silei enambat kuumet kerdat ii sa haškahtada.
Kuume kerdat haškahtat(hüpähtat) i siižu.
Podeidit i ambut.
Kons kimip da ambut da promahan teget, mugažo ii uidu, a čut’ naku ku ševelitei, hän nägep i lendap.
Pahin’ oma hö kul’jat.

Kattas leskusen, miše palaiš.
Om nin’gitte kokš-azrak.
Tägou naku ninga siištas šorpat, surusou om necen surtte.
Nece kokš panosei venehen nenalo, riputasei, vars’ om nečiš kokšas.
Tänna teget lämein’, necen smolan panot sihe, leskuson i virigatat.
Nece iüu tol'ko, pimet kons, iüu ka kala seižup.
Viritat i ajat-ki.
Kahten käutas, üks’ venehes ištup tagamou, a nece, kudam čokeip, ka se ezil’ seižup, karaulip.
Naku ajat, lämeiš ka ved’ nägup kaik sigou, nece konešno, kus ii pahin’ süvä, süväs pahin’ ka ii nägu.
Ajat i karaulit-ki.
Kala tuli, nečuu azraguu hänon čokaidat-ki.
Čokaidat i saskelot.
Naku n’inga tul’l’astadas.
Azragas šorpiš oma bardaižet.
Čokaidat, hän nečuu bardaižuu ii anda įitta kalalo, hän g’o tabadap-ki.

Konz gär’f razlivaiše, tehtas beregalo pištot.
Ajetas kavat, seiphat ningičet.
Kaveiden kes’khe pandas mecan raznijan: pedaižen, kuššen, putup i raid’aine.
Tehtas pišton ninga soumįd’me.
A soumįš tehtas verei.
Nečhe vereihe pandas-ki merežan, krugid’me, aideine soubatas.
Kala tuli, sanogam, tänna, nečhe vereihe i mänop sinna merežaha.
Teižespäi polespäi tulop, ka hän teišhe merežaha mänoškap.
Vot naku ninga kevaduu sadas kalan merežil’.
Kons kudop kala ka hänolo tari madal sijä, hän libulop ningičilo sijalo, pohg’as, miše oližiba mäthat mičenijat, hän herose sihe.
Nägištat, miše hän kopn’use, sihe panduudas merežat i verkot.
A pišton tehtas süguzuu beregalo, kons vüu vet iile, gär’f om nin’gitte, madalat beregat.
Kevaduu kala lähtop beregoile, sit’ naku tabeitüudas kalan neniš pišteiš.

Gädme pütäs.
Naznačaidas emanikat, potom zerdnikat.
Kaks’ žerdnikat tari, potom purasnikat puraheidme, sit’ kokotnikat.
Eduu proluban purastadas i snastin sinna pästuudas.
Poles i teižes soumat, soumįde siinat.
Lähtas eduu soumįle, potom souman pästas, hiikahtas-ki: «Siinalo!».
Lähtäs-ki siinime, siinalo vedäškatas.
Potom lähtas i vedetas-ki emadusolo, emadusho proluban tehtas mugažo, karan necen purastadas i kaiken notan vedetas emadusho.
Emadusospäi möstona teišhe, kaik naku ninga i mänop-ki, kaiken peivan, vedotas i vedotas.
Tagasou pütäs ka rahvast äi om: kuume emanikat, kaks’ žerd’nikat, kokotnikeit’ kahcan, purastajit’ kahcan.
San’get gä ka kahcan, a hoik gä ka kuumo-ki purastajat oloskendop.
Purastajat purastadas prolubat, karat tehtas.
Žerdnik nenime karid’me ajap žerdin' gännou.
Hänou hank’ nin'gitte i hangou gännou otlop žerdin’ i nin’ga ajap-ki prolubaižespäi teišhe prolubaha.
Žerd’he sidotut nor, hänlo andloudas slabin, miše žerd’ veiš ajada.
Potom kokot’nik otap, nečiš noras vedetas-ki kokotin’, a poloni g’o tulop not iče, notan vedelas g’o.
Notan vedetas emaha, a siiname kaik, prolubime vedetas noran.
Kala v’sakii püdäso notou – mitte ema.
Gesli ema harf, kala gäret putup, a gesli paks ema, i gäret putup, i hen putup.
Kala om raznį: sär’gine, ahven’, puttas hougit’, lahnat, söügnat.
Gägetihe kalan muga: kos’ak – nel’ süut.
Kos’akolo naznačaiše muga: om arp.
Üks’ kos’ak ka üks’ arp, akalo kokotnikalo üks’ arp, purastajalo pol’tošt’, emanikalo mugažo pol’tošt’, nu i nečile žerdnikalo pol’tošt’.
Naku nenime arbįime i gägetas kalan.
Erasuu kos’akeit’ om kuumo – kuumo polučit’ arbat kos’akolo, a teižuu üks’ – naku kalan pandas-ki.
Vesuiškatas-ki, funtįl’ vesuiba.
Sinin’ necevers’ tulop kalat, kümnen sigou funtat libo kuvers’ sigou ühtelo nece, a kuumolo – ka g’o kuumoküme tulop.
Kezou prostomba pütä, mi touvüu.
Kezou sobiraiše mugažo, pütäs sebrou.
Nin’gittežo not, mi i touvüu, mugittežo kezouki not.
Kezou tari g’o venehet.
Üks’ otap venehezo krilan, teine otap mugažo krilan i eman.
A beregou noriš pidetas.
Venehüu necen notan ajetas i čudlüudas.
G’oges ili gärves ajap i čüdlop, üks’ polospäi ajap, a teine teižespäi.
Emahassai tuliba, emän necen čütas mugažo gärfhe.
Kudamot bergou, sed vedaškatas notan, krugan zaffattas i vedetas-ki.
Emanik mugažo om, emanik vedab g’o silei, hö vedaškatas krilat, a hän vedap noraižuu.
Kons tuleškatas znamat, ningažo tabatas i ühtetas.
Kezou nece kebnemba, vähemba tari narodad, tol’ko veneh tari da snast’.
Not tehtut kos’akoišpäi, naku nel’ süut kos’ak.
Eduu ei ühtes elanuhu, ei ninga kolhozas ka.
Minein’, sanogam, kos’ak ili kaks’ ka üht’he sijaha omblin’.
Potom teine tovariš g’o omblop minun kos’akoihe.
Ninga naku ombluudas kos’ak kos’akoho ühten seinan, a potom teižen seinän ningažo.
A potom eman ombluudas...
G’og’uu ka beregalo vedetas, a gärvüu ka venehezo g’o lenduudas.
Kos’akon kudot i ištutat norįle.
Süugile kos’akos tari, miše oliš slabin ...

Kartoškat keittas, surdas, pandas sepad, idug’auhod, küubetihe vedas ika mecas, pandas katl’ah’a i keittas, g’oksop.
Ezmäi g’oksop düž, sütutat ka palap kuti vin.
A gäl’g’mei g’oksoškap vällemba, vällemba, kuti higovezi g’o suusem.

Endo oludon keittihe uličau šanįš.
Sur’ ningite kerandost dvenadcat’ mänop.
Pažagan tehtas, kivit’ pandas i sütutadas.
Palap.
Kived nakališe, potom vet lämbitad.
Lämäd ved valad, idud viškaidad sinna, peksad lämäu veduu.
Potom toižen pažagan panod i keitaškad.
Ved valad sinna šest’ – sem kerandost pad vet, pad ludan kuššen, pästaškad kived.
Keitat, keitat, potom tüništup i pästad.
Idu hüvä ka g’oksop.

Losit’ mina äi nägin’.
Mina ongitamas olin’ endemulošt’.
Ongitan.
Pläzäht’ gögehe.
Mina libuin’ siišti, a minunloks los’ uji.
Iilä nimida,(vaiše) ongrag.
Ongen tačin’, ong-se karvha tartįi.
Hän uidip, mina pidan.
Žilkan katkaiž, uidi, vii ongen.
Gärvuduu ongitin’, naku hutoral sigou.
Kacuhtin’ ...
pläzäht’.
Mina dumain’ kondi, a los’ pr’amo minunloks ujip-ki, hänlo sihe tari touda.
Minein’ venehkark oli sigou.
Otin’ da lükäižin’, emboind tirpta, lükäižin’ da hänloks.
Tuli g’o muga pädesat’ metrov.
Hän tagazo pöruuz’.
Präni beregalo da ii kons t’rästäkso, g’oksti uidi.

Oli mužik, eli akadmö.
Eli hän bedno.
«Ak, – sanei, – mina lähten kunani radoho».
– «A mä».
Eduu papit' oliba pagastas.
Vištošlküme virstat preidi da pap’he zaidi.
«Bat’uško, – sanei, – ota mindai radolo».
– «Otan, otan, Vasil’juško».
Radap, sada rabl’at sap vodoks žalovan’k’.
Ajelosoi teižihe papihe(kahtho pap’he), ninga polho vištošküme virstat i teižhe polho, beregįitas.
Göttas mugažo Vasil’jan.
Vasili g’o radap enamba polut vot.
Papile sanei: «Bat’uško, pästa mindai kodihe käuda».
– «Mäno».
Tuli kodihe.
«Ak, – sanei, – mina lehmän mön».
– «A möd, ka mö».
Homesuu nous’ da lidnha vei, mei za šešnacat’ rublei lehman, restoranha zaidi.
Andap viš rubl’ad: «Naku, tulon mina adivoidme, ka mini na pät’ rublei».
– «Ladno, ladno».
Teižhe restoranha zaidi, andap möstna viš rubl’ad.
«Naku, adivoidme tulon ka ...»
– «Ladno, ladno».
Koumandoho mäni, möst andei viš rubl’ad.
«Tulon adivoidme».
– «Ladno, ladno».
Gäi hänou üks’ rubl’.
Magazinaha zaidi, oti kumačud da lentaižit’.
Tuli kodihe.
«Ak, – sanei, – nečiš materjaloišpäi mini kiset omblo».
Ehtkeižuu ombel’, ön magas’ da läks’-ki pap’he.
«Ka mida, käulit'?».
– «Käulin', käulin'.
Mina, kacu, voden g’o radan sinaiš, adiveihe ajelomei, nät, ladin ugostida teit».
– «Ka mikš?».
– «Kut saneida teižile papile, kudame mö ajelomei, laske toudas, lähtom minuhuin’ adiveihe».
Ladno.
Papit tuliba.
A voden hän g’o eli, poluči sada rubl’ad den’gat i läks’pa.
Ajetas lidnha.
Tuliba.
«Nu davai, ištkateiš stolan taga, kaik linnop».
Ištįihe stolan taga.
Vinad, zakuskad ottihe täudon stolan.
Göhtihe papit’, a Vasili göp da vähän.
Götihe, nägeb končaišei.
Ot’ kisetan kormanas: «Nu ka, rošote?».
–   «Rošote, rošote».
Papit kactas, kisetou mahni, den’geit’ andand ei.
Rošote.
Končihe.
«Nu davai, astkat, – sanei, – edlozo».
Läks’pat.
Zaittihe möst restoranha.
«Nu, davai, – sanei hoz’ain, – davai ištkatei stolan taga, kaik linnop».
Möst ištįihe, möst todihe kuti i sigau.
Götihe, zakustihe.
Papid'-ne götihe por’adošno, a Vasili göp vähäižen.
Ladno, rešiškanzihe.
Möst kisetan otap: «Nu ka rošote?».
– «Rošote, rošote».
Papit’: «Da što, Vasili, sinaiž štuk mitte hüvä».
– «Štuk, – sanei, – hüva».
– «Ka mö meil’e».
– «En.
Davai astkam edleze».
Mäniba koumandoho restoranha.
«Nu davai, – sanei hoz’ain, – davai ištkateiš stolan taga, kaik linnop».
Möst ištįihe, g’odas, zakusįvaidas.
Humalikahad g’o papit, a Vasili ei pahin’ g’o nimida.
Končihe kaik.
Möst kisetan ot’: «Nu što, rošote?».
– «Rošote, rošote».
Papit': «Vasili, sinai mitte štuk hüvä, mö meile».
– «Ostkat, – sanop, – ostkat».
– «Eak?&gt;&gt;.
– «Kaksin’ sadein’ ankat da ...».
Koume papit kaksin’ sadein’, kus’ sadat oti, Andei kisetan, kudamou papil’ eli, ka sille.
Läks’pa.
Nece pap’ pagižep-ki: «Nügüde osttut ningeitte štuk, göškanden nügüde».
Vasili kodihe gäi, a hö ajetihe.
Homesuu aigašti tuliba papit, läks’pa lidnha.
Ajetihe, eglai oliba ka znakomijat.
Pagižep-ki pap’: «Davai ištkateiš stolan taga kaik».
Ištįihe, gödas, södas kuti i eglai.
Vot končiškanzihe, kisetan ot’: «Nu što, rošote?».
– «Min' rošote?
Den’gat ankat, ika sičäs milicijaha».
– «Hondein trähnit’».
Ot’ teine pap’ rošitaižihe.
Mäniba teižes restoranas mugažno zakaždihe.
Todihe.
Gödas, zakusįvaidas.
Nägep, končiškanzihe, ot’ kisetan, trähn’i: «Nu što, rošote?».
– «Min' rošote?
Den’gat ankat, ika sičäs milicijaha».
– «Hondein’ sina träsit».
Ot’ koumans’ pap’ rošitaihe.
Sit mäniba, koumandos, mugažno södihe.
Gödihe möst kisetan ot’, trähni: «Rošote?».
– «Min' rošote?
Den’gat ankat, ika sičäs milicijaha».
Rošitaiheze, gäl’mäižet medaškat keratihe raukat den’kkarkoit.
«Vasili, – sanei, – maniti miit’.
Astkam, Vasiljat rikkam».
Mäniba.
Hebeit gättihe.
A Vasili tundop, miše toudas nened adivod.
Šaugil’ üuknat saubas’, veräil’ uporinan pani.
A saraile hänou oli gest, ka podvorotn’an gäti avein’ ninga.
Seižup.
Kori ajap.
Hebeit gättihe, tuliba, g’oksetas.
Kacuhtiba (juu rad ka), gezdalo mäniba – kar.
Iičoškanz' da pän kurikou hlop.
Saraišpäi tanhalo kar oli, ka karha bultįh.
Teine pap’ g’oksons’, g’oksons’, ka tuli, ličoskanzihe, sille-ki hlop, sen-ki tanhalo.
Koumans’ g’oksons’, g’oksons’, tuli mugažo.
Koumandon-ki rikei.
Mäni, fonarin virit’, läuhä i zataši.
Jön magas’.
A eli hän gärvenlou, ad’g’ou ninga derüun’as.
Homesuu astup prihä, kotįš, zdorovei.
Hän narošno ulicalo mäni.
«Tovariš, – sanei, – minai gärvespäi čört läühä ličose, hot’ mida taht tege.
Ota, ve, mina mida tahtod andan.
Astu».
Mäni, läväspäi hibusiš tabas’ da andei.
Hän män’ da prolubaha bultįh, gärvhe.
Vasili gäp tagamoho, a prihä perthe tuli.
Sanei: «Tovariš, veid’ da hän ved’ möst tuli.
Astu, – sanei».
Andei teižen.
Vei.
Möst Väsili (tari vüu kuumans’ ka): «Veid da hän tuli».
Ot’, mäni, koumanden vei.
A nelläns’ pap’ ajap pogostįhe hebuu.
Nel’l’andon papin’ küks’: «A čört, mina pästin’, a hän hebon tabaz’ da vüu hebuu štargup».
Živ’göm liči.
Nel’l’ papid’ reši.

Miiden der’oun Kerčak om jogou, beregau.
Edou oli der’oun sur’, kaks’küme pertid.
Der’ounalon oliba pöudod, kazvoi rugiž, nižu, kagr i ozr.
Minun dedau kanz oli sur’ diki, kaks’küme mes’t’.
Lapsid’ sötiba eriže.
Mä läksin’ Kijaižhe mehele.
Miiden der’ounalon lähen oli Agj.
Agjas edou eliba čuharid, Kijaižes basiba miide karthe.
Tauvou mužikad radoiba pasekas, parzid’ čapoiba, vediba.
Mä radoin’ pasekas tatamu i vel’jemu.
Kevadou mö pašimai man, kündimai, ägestimai i semenzimai.
Pidimai lehmid’ i heboid’ paran.
Hiinan kosimai vitakhou, kuivatimai i kegho panimai.
Pöühän semenzimai.
Sügüzuu nüt’kimai, levitimai.
Kudaig lumt iile ka sel’gitamai pöühän.
Ken ühca kir’bid mälib, ken kahca keu kanz ii sur’, ka kus’ kir’bid mälib pöuväst.
Pöühän mälid, vįbrosnuid, vįtreplid, sugid šetiu.
Viškime pijod sidotas tukuile.
Kaks’ tukud pandas – nece kir’b.
Kezertas pöühän, potom viht’akoile bipšimai tainan.
Potom ligotamai, pezemai i kudomai kanghan.
Pöuhine ka hoik kangaz, a pal’čosine ka järedemb, rohtmine ka vöu järedemb.
Balafonoikš r’adnina, käzipaikoikš pal’čosine kangaz, räčnikš hoikaane kangaz.

Semenzimaa mö tatamu rughen kezandho i vaamičimaa paraa hebool’.
Mä ägestin’, hän vezad koloti.
Pimedhasaa mö sigaa radoomaa.
I tata käeli näahtamha tagemba kagrad.
Kagr ani čoma, kagran necen kon’di, mäžotab, söb.
Hän i basib: «Ajagam mö sina öks, ödügam hebool’».
– «Ajagam».
Ajahtimaa mö ani vähäžen, vastha putui mužik da ak.
Mö i basimaa: «Ištkahat meiden heboole i ajagat kod’he».
«Vömaa» – basiba.
Hö ištuihe, ajooba, a mö mänimaa jägaa sina.
Mänimaa kagralest, ani pahoo södud.
Kagr pit’k’, mužikan pitte mugoo.
Tata i basib mine: «Mä san haagood’ öks’ lämoon tehtes magates, a sä, – basib, – rahno nece sötätiž, mihe tehta lämoo kagrha».
Mä kaiken rahnoon’ necen kagran i snapuužed kogho panin’ suslonoile kuhlile.
Hän lämoon’ teg’, keitimaa kašad, söhtimaa i pandaaze tarbiž, pimed.
Hän basib: «Tuhahtoitaške oružjaspää kerd».
Mina ku tuhahtoitan, mi-se mäžegan’ korbes, logas sires metrad kümnen i vaikištui.
Tata i basib: «Enamb ii tulo, pangaazem».
Panimoo.
Homencoo noožimaa, päävoo jo noozeškaaz’.
Tata kuzele läks’ lämoopää i basib: «Libu pigemba».
Mä san: «Mibak?».
– «Ka näge, basib, sä ed dorahnnu kagrad-se».
Mä san: «Nimittušt sötatišt en jätand, kaiken rohnoon’».
– «Enamb sida täluu södut, kaik södut kondjaa».
Čut’ meid kon’d’i ičtamoo ii sönu lämool’.

Mä läžuin’, otpravime bol’nichu.
Siga primiba mindaa, pidiba päivad kümne.
Bol’nicuspää kebnendust iile.
Mä pakičime kod’he.
Mä otpravime kod’he.
A feršal krincaa ištub i kizui minaa: «Omaik sinaa dorogale spičkad?»
Mä basin: «Iile minä spičkood’, mä kuri en».
«A otaške sä, basib, ei tariž öduda».
Mä pol’ ted astuin’, virstad kuz’, ostanovime lebazuuhtta.
Minaa kädes kalu.
Homaačin’, ühtnägoi poikpoli tes metrad kimnen minuspää skokahti kaks’ händikast poikpoli tes.
A mä kaluu-se otin’ i stuknin’ mechašt vast i basin: «Kunak te, mecamehed skokitaa-se?».
Sid’ mučuižid’ kaks’ skokaht’ i min-se murmutaba bas’ta.
Dumain’ händikahad, ažno kon’d’jan poigad.
Mä voo kerdan ku plakaadan raidad vast kaluu, mechašt vast.
Ku sigäpää razihe sur’ kondikulu( mam heiden), da davai kesked ted-se skokta.
Su avaitud, pr’amo minum päle.
Nägin’ kuverz’ i hambhid’ sus, i mindaa harhotil’ kaiken roib.
Mä pätime, hän minhupää.
Mä sihesaa pätime, varaidan lankten zatp’atki.
Jäl’gmää poigad-ne uidiba vähääžoo edembahk i nece mam jaagad päst’ maha i en teda uidi ali ei.
A mä tagasp’ati kod’he.
Kegolest saime, lämoin’ tegin’, ištun, kaik muštnin’ i jaagad säregan’ba.
En teda, mi i tehta.
Ühtnäghu telegaa sigääpää mužik ajaškaaz’ i basib: «Midak sä, Vas’ka-d’ad’a, sid’ ištud?».
Mä san: «Ninga i ninga».
«Davai, basib, ištte telegha».
Mä telegha ištuume.
Ajemaa sile tahole, ka hebod satta ii, hebo mujab kondiid’.
I tariž oonu kunutad, hebo segi varegaaz’.

Eliba uk da mamš.
Keitiba hö olut.
- Kuna teile nece olut?
- Poigan naittes, mindän sades.
- Kuna teile mind’?
- Lapsuziden tehtes.
- Kuna teile lapsuded?
- Iče vanhtumaa, ka meiden söttes.

Kagran ani pahoon’ kondi söb.
Pihäpään ehtaa mänimää mö Miškad vel’jemu kagralest kahted oružjamu.
Minaa čoma oružj, hänoo šompal’ne.
Tulimaa rehtolest.
Tataa stavitet pöl’gätiš kondjale kesked kagrad.
Vokurat pöl’gätišelen sur’ kondikulu kagran söb.
Miška i basib: «Enamba mä en rohti kagrha mända, sä, – basib, – aidale libu i pa oksale oružj, sinaa paremb oružj, ambu.
Tol’ki verno pida, ala trähnide».
Mä libun’ rehtole, panin’ oksale oružjan, tuhahtoitin’ sina, iče tagaz aidaapää skokahtin’.
Huraa kädoo stupnid’ skrebin’, oružjan entä kut sel’gan taga tačin’.
Miška en teda om ali iile.
Fuknin’, virstad kaks’ joksin’ sur’he kifhesai.
Kivele ištuume kur’alta.
Mujaštin’, om ali iile oružjas zatvork.
Om.
Cigarkan kurin’.
Homaačin’, Miška-vel’ astub, mindaa matikoočeb, čut’ ii peksa.
Basib: «Enamb sindaa tovariššaks ii tarbi».
Tulimaa kod’he.
Hän saneleb tatale: «Ninga i ninga».
Tata mindaa laida.
Mä basin': «Laigat hot aagat, kondjale ii tabata mindaa».

– Tutu-lutu, paimoohud,   miš, paimoohud, paimenzid'?
– Pаlojärvoo pädkudoo,   Süväjärvoo sür’jažoo.
– Keda kulid’, mida nägid’?
– Kulin' kurgoil’ kukurtes,   pajulinduu pačurtes,   vilulinduu vičurtes.
Minun miguška-sudaruška   pertäičes kolaidab.
Sinun tagut, izon tagut   mindaa kodiš lajiba.
Libui härg kuzhe   savižiš sapkooš,   kivižed kindhad.
Roimaht’, räimäht’.
Vezilätik läikäht’,   kunigas kulišt’,   poigan naitoo,   tütren mehelo andoo.
Kukku, kukku kägoihud   kujos kuzeladvaažes.
Voika, voika, devockaane,   čomaa prihaa kaglaažes.
Ahavoine-se puhoitelep-se   harvas käelep-se, unohtelep-se.
Seižu, seižu, mel’hiine,   tarbiž rosčitaidaze,   anda nosovikaine,   enamb i homaitaze.

Ištun mina laačaažele, laačaažele,   nähtan mina surhe iknha, surhe iknha,   surhe iknha jogun taga, jogun taga.
Joguhudoo koome sorzašt, koome sorzašt,   koome sorzašt ujeloba, ujeloba.
– Miš sorzaažed magazitaa, magazitaa?
– Magazimaa suroo nituu, suroo nituu,   suroo nituu peshaažen aa, peshaažen aa.
– Keda kulitaa, keda nägitaa?
– Kulin’ kurgen kukurtes,   pajulindun pačurtes,   vilulindun vičurtes.
– Keda kulitaa, keda nägitaa?
– Nägimai me čomit’ prihoid’,   čomit’ prihoid’, naitmatomid’,   naitmatomid’, bardatomid’.

Ol’d’he kaks’ poigad minaa, ol’d’he mecas mechudoo, ajoiba kondjale päle.
Kondi ii lähtend, kevadoo oli.
Putuiba päle, hän lähtend pezaspä, ištub.
Kaks’ hänoo poigad.
Poigad pätihe idrha.
Eba ajand hänelest sina.
Virst iks’ nakus deroon’aspää tol’ko.
Ajoiba kod’he: «Tata, kondjan löuzimaa.
Otkam oružjad da regud da rikomaa».
– «Da riktud ii, kuna hän regut, rikta tariž».
Koir meil’ čoma ol’, otimaa koiran, oružjoimu mänimaa koomen kes’ken, kaks’ poigad i mä.
Rikomaa seičas necen kondjan da eskai kod’he tulomaa.
Mänimaa sina, kondjalest saškaazimaa.
Koiran sidoomaa edhaks.
«Emaa ota, ika gonib, basimaa, koir».
Hän meid’ i dopusti.
Hän irdha, poigad jäl’ghe hänle, kaks’ poigad kondjaa-se ol’.
A oružjad meil’ šompol’nijad: kerdan ambuid i tariž seištaaze da porohad valada.
Kerdan ambuiba da putuiba hänt lopatkho, jaagha.
Kondi-se astub, ka čak.
He varastiba, kooz kondi prapadib, a mida hän prapadib, ku jaagha zaden’dut.
Ajoiba, virstad kahcan ajoiba nagol’ meles sabutada.
A koir hänle jäl’ghe jokseb, koir hänen söden söb, kondjan.
Jaagha ihthe putut ka hän voib mända.
Män’.
He jo tagaz vernihe časov dvenatcat’.
Ninga i ninga, basiba.
A mä-se jänd, mä en ajand, he kahton ajoiba.
Nu homen mänemaa.
Mänimaa da möst jäl’gedmu uidimaa, čakakhat ka.
Hänoo koveroitut, koveroitut, jostut mugažo.
Me jäl’gimu, me jäl’gimu.
Hän paniškez’he, mösten libui, mest män’.
Nedalin’ inaačen jäl’ghe nagol’ ajelimaa.
Hän kävel’, kävel’, sid jäl’gmaa( hänoo vanh peza oli, hän muštab) män’ da boruižele mugoimale agjaspäi tul’ i necen pezan sel’git’, sina pan’he.
Me nagol’ jäl’ghe ajelimaa, nagol’ imbärdelimaa, sid’ krugha-se i saimaa hänen.
Prihad-ne edoo ajoiba, mä-se jäl’ghe ajoin.
He tele ajoiba surele da kod’he i tuliba.
A mä kulen, ku miš-še kabičese, kabičese, dumain’ prihad ajaba.
A hän sel’git’ sigä pezan-se vanhan, roi irdha sigäpäi man da kaik.
Minei kulub ku prihad ajaba suksil’, mä en edahan ištuin’ da kulin’.
Varastan prihoid’, a prihoid’ iile.
Ajoin tele, ka prihad jo lähtnud da kod’he ajand.
I mä kod’he.
Ka miak meile nigit tehta?
Kondi ümbärta?
Ka godihtagam miččed-ni sutkad, basin mä.
Nu proidiba sutkad, en tea, nelläižed vai min.
Davai rikmha mänemai.
Otimai voo mužikan, Grebnevan Paušin,(«mängäm vuu aphu»), nellän kes’ken.
Nu mänimaa.
Oružjad meil’ kaikil’ spraanad.
Mänimaa, libuimaa, dumaimaa hän uidi, venošti hänelest astuimaa.
Tulimaa pezalest – kondi pezas, jäl’gid enamb ni mihe iile: kondi pezas.
«Te, basin, varjoikat hänt, ku lähteškandeb karaspäi(hänoo peza mas sigaa), es’kaa ambutai.
A mä mänen taga da gonin’ hänen sigaapäi».
Mänin’ pezan päle, gonin’, stukutan, ii lähte nikut.
Miak hän ii lähte?
Jäl’gmäi čapoimai žerdin’.
Žerdil’ zavodimai čokta ka ii lähte.
Mä basin’: «Davai budahtoitkad sina ampta pezha-se».
Budahtoitpa ampta kerdan, toižen – ii lähte.
A hänt putuiba sigä lapha, kondjad-se.
A poigaaižen rikoiba pezha (iks’ poigaaine sigä oli, a toine kadoi ajades-se, kuna-se män’).
I sigaapäi jäl’gmää lähteškaaž, pezaspäi.
Kerdad kahcan kaiked-se me ambuimaa, ii pande nikut, ii sorte.
Jäl’gmää mä poigale basin’: «Pähä hänt žogni».
Pähä jäl’gmää žogni ka eskaa sord’.
Otimaa da vedimaa hänen sigäpäi.
Kahtet suksed ladimaa da suksile da satoimaa telesai.
A vähäižuu kil’mädand öl’, fevrališ ka hanged ol’d’he siloi.
Satoimaa tele.
Ihten prihan ougotin kod’he.
Toiba reguden da regudele satoimaa da kod’he toimaa hänen.

Meiden kolhozas kondi lehman see.
Minai raadad kondjan ol’d’he.
Basin’: «Mišak hän see?»
Sanoiba minee, miš see.
Mänin’, ka vrode ku ii kondjaa lehm södut.
Kondjaa södut oliž ka liha ihtoo tahoo södut.
A sid södut i palad kanditut bokimu.
Nece basin’, ii kon’djaa södut, a händikhil’.
Mä otin’ da ihthe tahho kerazin ned palad kaik.
Ol’ voo sid ihtoo akaa vaza prapat’nu, ka otin’ pän hänon, sihežo panin’ luilest i kahtet kondjan rädad satoimaa sina i parazin’.
Pälin’, pälin’, sina nagol’nijan ehtan, ile kondjad, ii tule.
A tegeškaazihe jo, kagrad ehtiškaas’pa sihesaa aig-se.
Basin': «Tariž raadad-ne otta, kagrha kunani parata, kondjad käuleškandeba».
Ongitin’ mä sigaa järvoo i basin’: «Mända minai heittä raadad-ne, prihad tuleba koozni da otaba».
Koir minai ol’.
Mänin’ sina rädoihe, koiran sidoen’ kuzh'aežehe, en rohtind pästta, iče mänin’ rädoilest.
Ihtet raadad pästet, a toižid’ iile.
Naverno, basin', ii putui kondi minai.
Joksin’, koiran ručin’, basin’: «Mängam, putund om kenni».
Koiramu mäneškaazimaa, metrad kaks’kime mänimaa, hän kuzh'aežes imbr’ vernüzend nečuu cepi, cep’-se sidotud, sid’ i magadab.
Händikaz, basin', näge.
Vot i kondi – händikaz.
I händikaz jo putund amu, mä vernin’ ka jo madod bokan aa.
Sur’kulu mam-händikaz.
No, miak minei tehta nugut’?
Händikhas premijan andaba suren.
Otta minei lapad hot’.
Otin’ lapad, kandan kod’he, basin’, akt-se kirjutada.
Kandoin, kandoin da vuuvse jo hajukhad.
Nu heid’ k čortu, basin’, nenid’ lapoid’ mä emboi veda.
Otin’ da hongaažehe mugoimaha riputin’, mägudoo.
Kucun sel’sovetaspää aktad kirjutamha, ka näehtaba laske.
Tahon ozutan i lapad ozutan.
Mänin’ sel’sovetha, a sel’sovetas praznik, basiba: «Mänemai jäl’ges, aktad kirjutamai».
Nu, jäl’ges ka mini-se s’orovno, basin’.
Jäl’ges kucuin’, mänimaa sel’sovetha ozutin’ lapad.
Mängamai ozutan, mičoo tahoo putund.
Kaiken näehtibaa, aktan kirjutba.
Nu void mändä da premijan polušta.
Andoiba minei dengad i voo čuguižen andoiba kolhozaspää.

Edoo kaazad sured oliba.
Koume mind’ad oliba.
Kaik koume mind’ad i uk i mamš kaik ihtes eliba.
Kundliba ukon nagol’.
Uk ižand oli.
Poigid koumen, mind’oid koumen, a ižand uk oli.
Uk tehli horomad vaamheks, ku jagada poig.
Kudamb vanhemb, tariž jagada.
Norembad voo oleba ičtäima, a vanhembale kaik ihtes horomad tegeba vaamheks.
Kaik keradase ihthe i jagaba.
Koume poigid da uk – nellän, ka nelläle dol’ale i jagaba kaiken.
Mad siloi vähä ol’ ka mučuižen častižen andaba.
Titar om ka lehman anttas, kooz mehele mäneb, sobad edoo voo hänoo, devočkan voo.
Toižele poigale mösten tegeba muga horomad vaamheks, a jäl’gmäne poig tatan horomoihe jäb jo, tatamu.

Mä voo prihakuluine olin’, mučuine voo, ku ol’d’he kaks’ mel’nicad mejä, ojaižoo ol’d’he.
Ku härkim vertihe ningoi suugad, a kivi nečiš härkmes.
Ojaižoo plotinaine teht.
Plotinaižespää horominaine teht, ku kil’betine mučuine.
Nečiš kil’betižes kivi iks’ jähmine, lavaine teht da lavaižoo kivi, a kartamu vezi jokseb.
A sigä härkmehe udarib vezi ka vertib krugom i kivigi vertiše.
Il’hän korobaine ol’(sina jiväd pästliba), a jaah ka krugom kives, ii len i korobad ni mittušt jaahole.
Iče pihkoib jaahon, a korobaižespää träsib kaluu(kivehe pandud kalu).

Nahkan ligotaba vedhe, pidäba nedalin' vedes.
Vedespää otaba, lačhu paneba, izveskad paneba, segoitaba.
Koumed–nelläd sutkad pidäba izveskas nečiš.
Izveskaspää heitaba, pezeba kaiken.
Kabitas, i putuiž lihad sina nahkha.
Veičoo kabitas mäzran i karvan, pezeba čomašti.
Tegeba muigetišt, harplid’ ningošt, leibälišt, paneba möst lačhu, segoiteleba.
Potom harplišpää heitaba.
Hobiba raadaažid korid, haadutaba ned kored vähäižoo katl’as libo čugunas päčiš.
Vilugandehtab.
Heitaba necen nahkan oiktaižen bokan, kudamboo bokaa karf, korid’ nenid hobediid’, jähoks tegese, sipliba i zagibaiba kaiken kogoižhe.
Kored hobiba petklil’ humbriš.
Kändaba hänen kaikiš bokišpää nahkpletun tukuks, sataba lačhu.
Sinažo i harpal’t’ paneba.
Koume nedalid pidäba, päliči koumes nedališ möst žo muga obdelivaiba i möst, paneba koumeks nedalikš.
Ihcan nedalid, koume smenad pidäba i nahk vaamiž liib.
Sit kuidaba i mäliba.
Nahkaspää kr’ukad täniba, polukr’ukad – peredad, golenišad.
Harplin’ tegeba kagraižes jähospää, a kagrašt’ iile ka i rugihišt’ panemai.
Viluhu vedhe segoitaba i käuškandeb.
Muigenzoitad sutkad nelläižed, vižjaižed voib pidäda, hot’ i nedalin’ pidäd, ii varaida.

Linad ehtiba, nened linad kuidatas, i ligotaba heid' vedhe tukuil’.
Vedespää otaba i kuidaba.
Puižed tapmed, mälicad teht.
Ihtoo kädoo snapun pidäb, a toižoo davib.
Kaiken hobitab, mälib, mälib, lähtoba hänespää pästred.
Om mugoi voo vizumne.
Sigä voo deriba hänes koraižen, jäb sel’ged.
Sel’ktan kožališ kezertas.
Mamšid kezertas.
Tegiba merdaižed kalan sades i norįid’.
Norįikš ka järedembahko kezers’pa.
Kezertas keriile.
Käriba sured kerad.
Lomžed ustroiba poloo.
Sidoba regen, reg’he vertmižed ningoimad.
Toižen sidoba aidha.
Aidha-se sidoba-ka iks’ ručk, a reg’he-se sidoba, ka koume ručkad, i vertid.
Iks’-se vertib ka kaik koume vertiše (vertmižed).
Ihtes agjas iks’, a toižes koume.
Loba hed edes tagas, edes tagas.
Mitte pit’k tariž ka muga i regen staviba aidaspää sile tahole.
Märičeba kuvers’ tariž pidust nor, regengi aidaspää sina staviba i loba ninga edes tagaz.
Koume säigoimed loba.
Nened nitid’ iksin’ kertaba kaik ez’mää.
Kervad jo lineba, sigä kudambes iks’ vertmine ka sigapää zavodib.
Koume zarubašt kalus i paneb sina.
Nenil’ kermižil’ möst kertaškandeb koumoo, i sigä ihtoo vertiškandeb ka pästleb, vähäižuu sirdase, sirdase, a sigä nor tegese.
Pidäb iks’ kahtö kädoo necen kalun (koume zarubašt) i sirdase reg’hepää, a sigä vertib i nor tegese.

Kaivaba kopan maha, peskhu, saahe, kuna taht.
Saavaba struban puižen sina, mi i muga ma soriže.
Haagod kuivad tegeba kuššed, hongaažed, koivud eba panle.
Kopha paneba, viritaba.
Pootaba hänen, kuni ii pala hileks.
Hileks palaškandeb, ka sid’ otaba laadoil’ hänen täptäbä necen žarun kaiken sina, sid’ hergoo zavaliba nened laadoole päle.
Hergen zavaliba, mest peskuu, mišto ii läksiš nimitte vozduhaane nečiš kopaspää.
Ištuba, karavuliba, miš vozduhaane lähtaadab, sid’ maa täptaaze.
Tol’ko vozduhan sab, kaik hil’ palab.

Pahemba kahccan hambhast lehmil’ oleleba i ihtccin’ hambhin’, se paremb lehm.
Kil’ged tarbiž harvembad lehmaa i paksuid’, händ pit’kemb.
Zvezdaane ocaa miše oliž alemba sil’mid’.
Ocaažoo zvezdaane ka lihidemb maidkeskuz, vähemban kandičeb vazaažen, pigemba kandab.
Sarvuded hoikaažed valičleba, a seiž pahemban ka järedemb pä, lihidemb kärzäne.
Kudamboo hoik kärz, se koššavemb, a kudamboo järed kärz, se prostemb sömal’e.
Kudamb maidekhamb lehm, ka oma ningöččed sonod vacan aa, oma sigä karaažed, näged, sorm mänob karaažhe.
Kudamboo tobdemb nece karaane, se enamban maidod andab.

Ligotaba rugišt vedhe.
Edoo ligoteliba järfhe da havadeil’, a nigit’ ligotaba lačhu rossįpju.
Murdod heitaba sigäpää.
Sutkad kahted ligotaba, sid’ vedaba hänen, levitaba hänen lavale.
Hän id’ab, rostkud tegese ningoččed, eskai hänen tahktaba käzil’ keskes.
Eskai paneba päčile kogho, lapištaba hänen kivil’ libo mil’ni, mi magižuiš sigä.
Eskai otaba da kuidaba päčil’ i kuif oliž.
Eskai hänen jaahoba kodiš kivil’, eskai jaahon necen keetaba, paneba sina kagrad, voo podžariba necen kagran päčiš käbedaks.
Kagran paneba, mišto pahemba joksiž, i muga plotnas ištuuze lačhu, rohkomb oliž sigä.
Nu necen lačhu paneba kagran i rughen kesketi segoitaba hänen vetmu, veden keetaba katl’ooš ka tegese harpal’.
Sina paneba neche lačhu kivid’ palabid’, mi hädiiž i magidiiž nece.
Kerdad kaks’ kived heitleba da panleba sina sagedaha, nagol’ magitaba.
Sid’ magitab, ka kuverz’ tarbiž vet panda nu severdan i paneba vet.
Sid’ paneba sina kol’cad oogesižed, rughižes oogespää, mišto joksiž hän rat’k kol’ciš, i harpal’ joksiž sel’ktaane sigäpää, nece susl.
Sid kol’cad paneba nečhe harpl’h'a, sid kivil’ kol’cad nened kaik lapištaba poh’h’a sina.
Keetaba ani pahoi necen kaiken harplin’.
Eskai hän ustoise nece sigä lačus.
Eskai hänen otaba i pästaba palaban, tol’ko ustoise.
Jokseb hän alhaks lačun alle sina, kartha, karaane tehtud i štįr’.
Kartaspää amü’uudaba da paneba mest jo udeks lačhu.
Lačhu paneba vilugandeb ka humalad.
Humaa kazvab humal’nikoiš meil’.
Humalan kuivan paneba.
Kuverdanni hän sigä oleb, hodib nece olut, hän zahodib, ka ani pahoo hodib.
Sid kušaiba necen oluden jo, kooz hän dohodib, kooz ii mujiškande suslale.
Suslan pereboib humaa nece.
Tegese olut.
Oluden paneba bočkoihe.
Suslan sebä, ku maidon särbloba luzikaa i joba, ken kut želaib.
Suslan keitaba ken magedan, ken sagedan, ken nozolan.
Ištuse mužikad praznikaa krugom laadas, toba čaškan olut, joba čaškool’.
Andaba ag’jaspää, ken kuverdan želaib, severdan hän i job.
Ninga krugom stolad mäneb.
Kaik čaškas – mest toba čaškan, mest andaba.
Ninga joliba edoo oluden.
Prokuševas mužikad basiba: kaks’ vädrad tariž kandita vacas, eka ii stoi i praznikale mändä.

Kil’betin’ saavaba par’zišpää.
Tegoba kidugan, paneba katl’an kidugha.
Vedaba kivid’ pedeišpää, alhaks panleba sured kived, päle – mučuižid’.
Seinaverhe paneba peskun, mišto lämoo ii saiži seinaverhe.
Oma i parovijad kil’betid', parun andaba päčišpää, a mail’ kidugaspää.
Peneba päčin’, päčhe tegeba truban.
Vezi lämbtab rat’k trubas.
Edoo nagol’ kidugad oliba.
Vuu palatid tegoba, vastoiše sigä.
Lavaa pezese.
Lämbitaba haagįil’, kuni ii kehuškande vezi, vezi kehuškandeb i kived palpbstuba.
Mäned vastoimahaze, libud palatile, roid kidugale veden, tegese par, mitte sine tariž, mugooččen void nagon’da sigä.
Veden roiba kehuččen, a vilu vezi roida, ka, basiba, lib ugar, kibištaškandeb pän.
Kooz lämptab ka dikušši savu.
Avoo sid’ uks’ i truba i kaik sijad avoo.
A kooz dolämptab ka eskai proidib savu, eskai vendutaba kil’betin’.
Pihkiba tuhun, lavad i narud i kaik sijad.

Bounuhad kazvaba pahemba koivištoile, ser’ankad ka i torhembile tahoile.
Oma käbedad bounuhad, ser’ankad ka nened sinižed, rižikad kazvaba ningoičed ku käbedalaze.
Babukad kazvaba.
Oma käbedad babukad i hahkad babukad.
Käbedad babukad kazvaba pahemba boruile, ledoile tahoile.
Vaaktad babukad kucuba kal’hikš babukoikš, sed kazvaba boruile.
Mustad babukad kazvaba pahemba torhile tahoile, somändikoile.
Bounuhad nagol’ pahemba kazvaba kuivile tahoile.
Bolad kazvaba.
Murmad ka sole, mustikad ka somändoile, hongištoole.
Nabolad ka pilitisile kunani, del’ankoile, mugaže torhile tahoile kazvaba.
Babarmod kazvaba i palatišihe i pi’itišihe.
A garbolad – sed sole nagol’.
Kukičud mugaže soverile kazvaba.
Maazikad – ka sed jo ledoile tahoile, haamhile.
Hongad kazvaba kuivile tahoile, boruile, habad kazvaba logihe, pahemba torhile tahoile.
Sured kuzed ka kazvaba nagol’ torhele tahole.
Lepad kazvaba hämhile, koivud mugaže haamhile.
Tomid’ mejaa vähä, tomed kazvaba mustile maile pahemba, miš hobedemb ma.
A mejaa tomid’ ile pahoi.
Kadagi kazvab mugaže torhele tahole.
Nin’ kazvab habištho, mugaže torhele tahole, kuivale hän ii kazva.
Kazvab voo vahtar’.
Sohein kazvab sole, a mahein kazvab hämhile, nä, habištos haamhed.
Kleverad ka kazvaba kodiš, pedeihe semendaba.
Soheinan sötaba lehmile, a kleveran pahemba heboile.

«Mängämaa mechudele».
– «Mängämaa, nakkaa kondjad kagroihe kääleba, sebä i ani pahoi topsiba kagran».
– «Kooz mänomai?».
– «Homen».
– «Nu ka mängäm».
Mänimai ehtaa aegeiš, päävoi paštab madalašti, jo ištuihe mecaižiden taga.
Tulimai me kagrha, ištuihime, päävuško madalašši.
Ištuihime i kundlemai: linduežed heit’pa pajatandan.
Ištuhtimai, kulištimai: astuba sodmu kondjad, da ii iks’, a äe vuu astub.
«Kost’a, davai kurädamai».
A Kosta mugažo: «Davai kurädamai».
Zakurimai tabakon, savu mäni kaeked palamu.
Vernihe Kost’a i basib: «Vas’ka, näahtašek, kondi-se jo hongha libui».
– «Miš?».
– «Näa, nakus».
Vas’ka vernihe: tozi-gi.
«Kost’a, näahtašek, kondi-se jo taganaa».
Kondi mälegäz’, hvat’i kagrad korman i stavihe kahtele lapale.
Kost’a langez’ oružjamu i krugom ujeleb Vas’kase basib-gi: «Vas’ka, a Vas’ka, mičhe bokha tehut-se?».
Kost’a libui da langez’ da rovno Vas’kan päle.
Vas’ka mälegaaz’ i enambad i voind ni hengitada, ni mida, magadab, što kole.
A Kost’a mugažo oruž kačaiše il’häks i alhaks.
Kondi nägeb, što ningeine rad, što pel’gästuiba mecnikad.
«Uit’kam, – basib, – kudaig vuu nimittušt’ grähad i slučniže neniš mecnikeišpää, eka jäl’ges tarbiž heiš vuu otvečaeda».
Kondi tačihe i joks’ muga mecha.

Mänin’ mecha, kasarzin’ pihkuužen.
Toižoo kevadoo jo sen pihkuužen karzin’, verzin’ semenzin’ pöüväst.
Pöüväz minaan’ čoma kazvoi, mä hänen kičkin’, möst mänin’ näahtama.
Pöüväz ani čoma, pitk’, kukičob jo.
Mänin’, pöühän nečin’ otin’, ardho riputin’.
Ahavooč.
Kodihe toimaa, kuižimaa, kolotimaa, levitimaa.
Pöüväz ehti, lenzimaa, ahavooičetimaa.
Sid’ satoimaa rigale, tapoimaa hänen.
Sid’ vizuin’, strepin’, harzin’.
Kezerzin’ pal’čosen, pöühän.
Sid’ kudoin’.
Rohtmižen kudoin’ sijoikš da polovikoikš, pal’čosižen kadjoikš, pöühižen räčirunguikš, pihkiruzuikš.

Ol’ba ak da mužik.
Mužikale nagol’ zavis’t’: midak ak kod’he jäb dei upraviše.
Sanub: «Upravite, madani magedemb ladid', söd da jod da panetį da magadad.
Ajeižid’ kün’mh’a».
Ak i basib: «Mä ajan homencoo kün’mh’a, a sä jä, upraade».
Ak nooz’, mužikale nevoo: «Štisurin hobi, voi härkiče, čugud söta, cipuud’ pästa da söta, upraade i murgin mine ladi».
Ak ajee i kündab murgnhaasaa, kün’d’ aterjon.
Mužik nooz’, päčin’ zatopi.
Taigin oli vuu sot’kta.
Taignaspää hänoo läks’.
Kuni cipuud’ set’, ka sini koršun tul’ da sei lävää, i ehtind sötta.
Kandatez hänoo sidotu kukšinaha vele.
Jokseleb, dumaib, härkičese ve kandatez ku ninga sidot kukšinaa.
Kandatez kaik valoohe lavale, da čugu hänoo sei lavaapää i taigin kukerzuu lavale i kaik sijad kesketi.
Mamš tul’: «Ukoone, murgin vaamiž?».
– «Oi, izo mamšine, nimida ile vaamišt, enamb en jä emagihe, nimida mine ii tehta.
Emagoote paremb sä iče».

Mel’hištimooiš, mehele affat mända, a hälle affat naida.
Tänambei ehtoo priha basib mel’hine: «Mä ajan svathuzile sinulest».
– «Aja».
Kod’he tulin’, jokselen ihastusiš: ženih ajab.
Mama, tata nägeba: «Min' hän sid’ niidiž tänambei tegeb, jokseleb, näahta, lavamu, meles läksi i bеsedale ii mäne».
Jokselin, kulištin’, poloo ti-li-li, til’ud ajaba, ženihod.
Joksin’ vastšin’, ženih tul’, zdorovkoičimoi ženihomu.
Samovaran lämhä.
Laačha ištumei, seboiteleme, čükime ženihomu.
Mil’ jo basitu ka, tol’ko hälle otta, a mini mända.
Jokseleme bokha da toižhe.
Mam saab: «En tea – antta, en tea – ii antta, hän vou nor’, tarbiž ouda kodiš».
Tarbi mända, mitak?
Ženih tul’ ka.
Munaničun tekpa, ženihon söt’pa, jot’pa.
He jo basiba: «Pejad vou koume – eskai svarib».
Koume pejad proidi, svarib ajei.
Nevestan kormha i kor’ha, pojehali vencale.
Siga vencaiba.
Stavitihe ženihomu, tohusuded kädhe.
Ženih lendab, a mä vou, ženih lendab, mä vou.
A mida leta?
Miše minun oliš käzi päle, а ii ženihun.
Minun tohusut ülähan, ka silei minä vanhemb linen.
A mä penemb ženihud, tarbi vou libuda, barbheižil’ libuda.
Vencad panoba pähä, mugoičen raadeižen koopakon.
I pap basib siga:   «Affatou mäned?».
– «Affatou».
– «Affatou otad?»
– «Affatou».
A ed affatou mäne, eba venčai.
Nu venčaiba, kol’ceižed kädes kädhe (sor’mihe) peremeniba i gotovo.
Sid’ jo astumei.
Jäl’ghe siga astub kristiman, lepked pid’ab.
Edou vet’ jupkad oliba, tedad, madmu vedase.
Kankhan levitaba i muga pagastaspei miid’ i saataba polole.
Saataba, kor’ha ištutaba, sid’ jo ženihomu.
Kodiš jo stretiba, tanhale veibä hebomu.
Tanhoupei jo homaičin’: vastou mašiba, kangaz levitetud.
Mičil’-se jüvil’ da heenhil’ miid’ d’o hloputaba, en teda mil’.
Kristimam-se paikan andoi siga, mida-se pan’ i mest saatoiba i poduškoile ištutiba nevestan da ženihon.
Homaičin’ – jo andoiba kokatit’ paleižen söda.
Söda nevest jo surmaha tahtoi ka.
Saataba stolan taga, stolan taga ištumei ženihomu, mugoi čoma, poduškoil’.
Kaik rahvaz joba šlokutase, tegeba karttad.
A karttad tegeba, tarbi libuda i čuuktaze.
Čuukitese, mest ištutei.
Rožan-se poutab, oi mitte goreine.
Pordon ištuimei, söhtimei, johtimei.
Drušk ot’ kädes tabas’, kunut kädes, kravat’ laditud.
Kravat’he mänin’ mel’hištmu, jo siga magadab mužik, kravatil’.
Eba pästa kravat’he, tarbi vikupta.
Kunutou huišk-huišk, a mužik ii lähte.
Vikupiba, andoiba hälle vinad rümkan, mužik sigaapei valihe.
Eskai panimoi, kaks’ kerdad, koume stögniba kunutou norid i magada.
Homencou noustmaha astuba, mest jo kunutamu.
Noos’pa, mest stolan taga.
Podarkad kunutvardele paniba da dariba kaikile.

Lehmid’ paemenzin’ mä seečmen kezad, ezmää olin’ der’ounas ičemoo.
Oli sür’ vatag lehmid’.
Homencoo noozen aegooš, mänen murgn'ale, söt’aba murgn’aa minun.
Mä pästan heid’ mecha ningoman vatagan.
Ümbärdelin’ živataažed kaek.
Kut ümbärtas?
Saba karvaažid’, da avad’med zamkamu da munan, da tohusut kandaažen.
Sidomaa paikha nece ümbärtes: muna i tohusut i kaek.
Panomaa kirffen necen, ülähaks jumalaažen sidomaa rehtho, a sid’ necen živatan ümbärdaamaa koumašti.
Kirvez käzivardoo ül’häkspää teraa pidän.
Astun jäl’ghe, toene mez’ lugeb(minä en mahta ka): «Zverišpää kaekišpää, i ken mas ujeleba ka sišpää» ...
Umbärdamaa koomhe kerdha necen živataažen, sid’ rehton avaedamaa i pästamaa necen živatan ühthe.
Rahvast nikeda eba pästa sina.
Ümbärdaba kodiš, pöödos.
Ken ümbärdeleb, ka obhodan dai sanub: «Ala siga laide, ala matikoite, nimida pakosti ala, ka silaa lehmaažed oloba družnas mecas i tuloba kod’he».
Mä mecha gonin’, nenid’ lehmaažid’, ka vicaa en hlisni, ni matid’ en sano heile, ni krikni en.
Mecha ajan, sigä hivä.
Lehmaažed sötlese sigä ken-gi miš.
Panemaa i magadan.
Libun, näahtan: živataažed kaek hodiba.
Tuloba minulost, nühniba i panese sihe.
Magatas, magatas, libuba mest.
Erašti ištume kandoožele, homaadan, jänišine sihe tuleb kombuilest minun, ani lähen.
Mä pän ninga maha pästan, änesta en, nimida.
Ištub, ištub sid’ i mest lähteb jäniš minulonpää.
Živatad mest minulest tuloba, mest minun nühniba, mest panese minulest sihe.
Magatas, magatas.
Vedelest mäneba, johtaba järvest sigä i mest söhtaabaa.
A mä sigä miš maazikood’ om ka sen, bolaažed suhu keradan.
Eht tegese, živataažed kod’he ajada.
Kut minaan' živatad kerata?
Tol’ko uknin, he sigäpää kaek tuloba.
Mä kod’he ajan, i tariž vicaa mahnida, mahni en i krikni en, tuloba kod’he kaek ani čomašti.
Toežoo kezaa otin’ ičen’ prihaažen paemhe, tovarišha.
Prihaštmu ajamaa mecha, a homaač linduižen poegäne mas.
«Mama, – basib, – mä necen linduužen tabadan».
– «Ala, poegaane, tabada, ii voi tabata, ümb’art ka».
– «Mä, mama, otaadan, näahtan da mest pästan».
Necen linduužen poeg tabaaz’.
Minaan’ hengen kibištab ani vahvaa.
Midak kibištab?
«Ala krätai!».
Hän basib: «Mama, nigit’ otin’ ka».
Pästin' necen linduužen poegaažen.
Ajimaa me mecha, mecas olimaa ehthasaa.
Eht teg’he, minaa kolhooz’niid’ lehmid’ erasid’ iile.
Oi mitte gor’aane!».
Mä voekan.
«Mida sä, mama, voekad?».
Mä san: «Ii voend krända lindušt’, a sina kränid’».
– «Nu nimida ii line, mama».
Kod’he tulim, lehmid’ kolhoozniid’ iile videt kes’ked.
Mi tehta?
Mecha joksimaa: lehmad erased kondjaa karzitu.
Čakakhad.
Iks’ lehm tul’, a ihted lehmad iile.
Toežoo päevaa mecha ajeimaa, rahvast ää kerazihe.
Ečiba, ečiba, a lehm veretet kondjaa surmhasaa.
No, lehmän löus’pa i mine sanoiba: «Enamb lehmid’ sina ala pästä, Marja, toežhe bokha kunani gonimaa».
Ištuime kandoežele i voekan: «Sötäi, basin', mamkoi, midak sä mindaa tegid' da jätid’ gor’ale.
Lapsid’ kahten kesken jänd minaa, a iče iks’nän, mužikad kodiš iile».
Mäližin', mäližin', tehta i mida.
Kod’he ajoemaa prihašt’mu.
Toežoo päevaa, enamb sihe bokha eba andand mine gon’da.
Gon’d’ažo mine toežhe bokha.
Toežhe bokha gonime ičen prihaštmu.
A semetud oli nagriž kolhozaa.
Poeg minaa mest’ i basib: «Mama, mända mine nagrhut otta naku».
Mä san: «Ala ota, poegaane, i voi krän’da».
– «Oi, nagrhuden-se voib otta».
– «Ala ota».
(A lambhad-ne käeliba lehmimu).
Mučuune, ka nagrhuden oti da tul’ minulest.
«Mama, basib, čomad nagrhed-ne, na, sö».
Mä san: «En sö».
– «Söhta, basib, palaane».
Käskeb, ka otin' da sön.
Ištuimaa, ištuimaa, hän kandoežoo, mä mas, a lehmad sid’ magatas kaek.
Homäčimaa, händikaz jokseb nagrižmaa, sur’kulu, grivakaz ningooene.
Joks’, joks’ nece händikaz, ka i lehmihe joksend-se, a ol’ba lambhad da busižed.
Händikaz aidas päliči, a mä en nimida, vaekne.
Prihakuluune-se minai basib: «Mama, händikaz lehmihe joks’».
Mä kädoo hänle: «Ala, nimida ala kräni».
Händikaz joks’, emae ehtind nimida, lehmad kaek libuuba da joks’pa.
Joksin’ lehmihe vaekn’as.
Joksin’, ihted busišt’ iile, busižen vöebaa.
Oi, mitte gor’aane!
Ečin', ečin', jokselin', jokselin', mäližin’.
Eht teg’he poloo.
Kod’he gonimaa.
Hod’a-ak basib-gi: «Mišak lambas-se minun».
– «Lаmbaz, san, om, а busišt’ iile».
«Mihek hän kadoo?»
Mä san: «Händikaz vei, nägin’ ku joks’ lambhihe i vei, nägin’ ku kadoi busine».
Eči, eči toežoo päevaa.
Kod’he gonime, voekin’, voekin’ da mida, voekad ka voeka.
Sid’ tänä derön’ha minun paakas’pa.
Koome kezad paemenzin’, kaks’ kezad paemenzin’ čomas ani, nimida iilend, a koomandoo kezaa kolhozniid’ lähtmid’ paemenzin’, händikaz söi lehmän.
Mecha gonin’ i mecaspää gonimää, kaek lehmad oma, a hänen, Marfan, iile.
«Mar’ja, minun lehmad iile».
Mä san: «Miš-ni om».
Hän basib: «Iile».
Kod’he lehmid’ gonin’, ehtkoone jo teg’he, mezd davai josta mecha.
Joksin’, joksin’.
Ka tropale lehm veretet, br’uhavin kaek i kiškad pästet.
Mä mest kod’he joksin’ i basin’: «Marfa, nigut’ voeka hot’ mi taht ku lehm händikhil’ veretet».
Mäliž, mäliž, paakad andand ii.
Händikhid’ mä nählin’ äjän.
Tuloba da mä vaekni ištun, lämöeženoo parmoiš tegen, graziše, graziše živatale, mä vaeknašti mänen heilest da näehtan heed’.
Kräni-se i, näehtab da mest’ lähteb.
Homaadan, aidan taga mäneb sires.
Lehmad tuleba minulest lämooežele, a hän sigäpää graziše, graziše, a ii kräni.
A sid’ vazaane mučuune minaaa ol’.
Haamhele lehmad läks’pa, nece lehm-gi läks’ vazaštmu-se.
Hän grazihe, grazihe aedareenäspää da nečile-se vazaažele.
Dumain' kooz fatanib vazaažen händikaz.
A lehmad homaačeba toežed da raziše, mä iče jäl’ghe heile razime.
Sigä bradlen heil’ keskes.
Hän minunlon sires bradleb, händikaz nece, a i kränind.
Sid’ jäba minaa kolhooznijad loočakod seečmen kes’ken nakhu sorandale.
Ol’ Fet’ka naku mužik tägäl’ne.
«Marja, – basib, – loočakood tämbä iile».
– «Ajagam loudamaa».
Hän basib: «Nu, lumen paneb ka tuleba süguzoo».
Toežoo päevaa gonime.
Mä otin’ korovnican.
Mä san: «Sä lehmiš ole, a mä löudan iče».
Joksin’, joksin’ dvenacat’ kilometrov pagasttedmu, heel’ kaek jäl’guded mändu, mändu.
Futar mugooene ol’, sigä magadand, näd, nene loočakod.
Sigä ol’ iks’ priha, mä san prihale: «Putub ku nened loočakod, ka te mine gon’gat».
He mine ehtaa loočakood’ goniba seečmed kes’ked.

Käelin’ mä mectusele Korvoilan taga, mugoemad oma Kurbjärved.
Sigä nel’ järved iks ihtespä eba edahate.
Iks’ jär’v mugoene – vezi vaaged ku vin i ber’ogad madalad, peskukhad.
Jär’v sur’ diki krugom bor, mustikišt da vaaged sohud da nabolįšt.
Mejaa oma ningoemad vaagedjärvuded ka he soo keskes ningoemad karaižed, eba sured.
A sid’ ningoene sur’kulu jär’v i vezi vaaged i ber’ogad madalad.

Olimaa me mechudoo Mikulaimu Kudr’ašovamu.
Käelimaa Ropal’ojamu, käelimaa Krupenile.
Sid’ Krupenii magazimaa ihten en, a toežeks eks mecha.
Mecnikaa esija kerdaa.
Löuzimaa rudan.
Nikolai minei basib: «Čapa neče rud».
Hänle ii melimu rud-se mujub».
«Mä, – basib, – mänen, näehtan miš-ni paremb možet putub».
Mä čapan necen rudan, kulištin’ – kričib: «Fed’a!
Fed’a!».
Nu, verno, kondjan päle nar’vihe.
Oružjad molembad fatin’ i josta.
Joksin’: «Miak sinai slučihe?».
– «Kunic, basib, kunic».
Hän rudad ečmha män’, nägeb – mecoen’ jäl’ged.
A hänoo ol’ fonarine.
Fonarižoo-se svetäuz’ jäl’gimu, nägeb – mecoen’ jäl’gimu bradind kunic.
Kunic libund kuzhaažhe.
Hän kuzhaažhe ku svetäuz’ fonarižoo, ka kunic-se sigäpä hipäht’ toežhe.
Kutak nece kunic sada?
Pimed, nägu kunicad ii, i ampta ii nägu.
Hän fonarižoo svetib, a sä, basib, ambu.
Kunic maha hipni.
A meil’ oli koeraene, mugoene kužuine.
Nece koeraene-se hänle jäl’g’he tačihe i pr’amo jäl’geti, jäl’geti, en teda, midak ii rohtind fat’t’a.
Meile ampta ii sa mugažo, koeraežen rikomaa.
Sigä vidišt-kulu mugoene, lomtaho-se.
Krutihe, krutihe jäl’gete da joks’pa.
A sid’ oli hänä vanh koer, čoma, a se mida-se iivoiškaaz’, kotomkoenoo ištįi.
Tulimaa lämooženoo sina.
«Nu, Fed’a, – basib, – riko koer».
– «Mä sinun koerha en tabadu, riko iče, tariž ka».
– «A näged, – basib, – mičen tegi čepuhan ka, ii tulend, hän tabadanuiž kunican, a se kužuine i rohtind fat’t’a-gi».
Toežoo päevaa libuimaa.
Necen koeran hän jät’ mecha, basib: «Koleb ka koleb, а tuleb ka tuleb».
Muga hänoo nece koer päliči koomes päeväs tul’ kod’he, a oli jätet jo surmale.
I jäl’ges voo mecti sidamu koiramu i ihtet vod-gi, i sečas hän igan hänen johtuteleb-gi.

Oli rad Saraškaa, Boruspää kahcan virstad.
Mä sigä radoen tervaa.
Tulin’ mä sina, minei lesnik i laošik basiba, što proedi kondi läviden taga.
«Me, basib, käelimaa, no hänt rikta emae voelen, emae voelen sabutada».
Mä san: «Mängäm».
– «Emae mäne, ii sabutada».
– «Nu etae ka mänen iksnään».
Sobime kebmašši i mänin’.
Tulin' sile taholesae, miš he perduiba tagas.
A mä mänin’-se sen täht, što kondi oli krändü, sigä piliba mecan, he hänen noostiba eduu aegid’.
Hän doožen kuna-se pandaeze voo kerdha udessae.
Nägen – nece kondi jo ičeze jäl’gimu pätiše, hutleb jäl’ged.
Mä jäl’goopää läksin’ i astun laptas.
Sid vzglänääzin hurha bokha ka hän seižub vidišteižes.
Mä ...
iks’ jaag edele, toene jäl’goo, kut astuin’ suksil’, muga i seežun.
Mä hänem päle nägen i hän minum päle nägeb.
Mä kirffen ven aapää hetin’.
Ampta il’ ii ampta?
Tariž jo ampta.
Muga-se mina en varaedanuiž, no minä oli oruz’j mugoene hond, mä avoetelin’ hänen naglaa.
Ambuin’ kerdan, a toežes svolaspää en ambun.
Kudaig mä naglaa avoiteleškanden ka sidaig hän minum päle tačise ka seb.
Nece kondi ani venošši kränihe da män’ edeleze.
Mä hänle jäl’ghe, suksed tačin, hänen jäl’gimu.
Sid mest perduin’, ajoin’ suksil'.
Soo sabutaškezin’.
Pimed teghe, nimida nägu ii.
No, mä saan, homen dobjin’.
Jäl’goopää läksin’, löözin’ kuivan mechaežen rudan.
Tehta lämoi da magata.
Fatime – spičkoed iile.
Läksin’ Saraškаlepää da, mä saan, bradiškanden kaeken en, inače kil’män.
Kompasumu mänin’ Saraškalepää, bradistin’ virstan miččen-se.
Sil’mad umbištuba, enamb tagemba emboo astta nikut, mugoi uni-kulu, päevän kur’amati astun ka ihthe oektha.
Nu, mä saan, mi lib, a tariž mine ištuhtada, hengahtada.
Kaks’ mugošt’ jurikkorvad ahavoo sordetu.
Mä nenile keskhe tungime, juriškorvile, ninga kikištuin’, ištaezin’, sil’mad umbištin’.
Meles ani vähäžen ištuin’.
Sil’mad avaežin’ ka päevoo jo noozend.
Tähäsae divuime, kut mä en kil’mähtun, en mujan ni kut magazin’.
Tol’ko meles umbištaezin’, a sil’mad avaežin’ ka jo päevuško noozend.
Toežoo paevaa ma saan: «Mändä hänle jäl’ghe».
Mugoene sä libįi da kaeken mecaapää lumen hlišši da kaek jäl’ged-gi katoe.
Inaaečen päevan vö astuin', Saraškalesae kudaig doberime.

Astun mä ehtkoečoo jogiberegamu radoopää.
Nägen, toežoo bokaa seižub los’, seižub i jokse ii.
Minee divo teg’he, ištuime ber’ogale i nägen hänem päle, min’ hän tegeškandeb.
A hän vähääžen seižuhti da päzui jog’he.
Jog’he päzui i jogespää minun ber’ogale libįi.
Libįi i astub minhupää.
Mine mit’t’e-se teg’he opak.
Minak hän radab-se?
Ningošt’ mä igas i nählišek en čudod, mi tehta?
Reskaažin klakun heinad i hänle oegezin’ vastha, iče suhu ičelein’ satoin’ i zavodin’ sedä.
Hän heinale vastha nenan ninga oegez’i da nühtab.
Sitku furskaedab da tagaečile käbälile hipnib, vernihe i mest päzui jog’he.
Jog’he päzui, joges setlestihe i libui toežele ber’ogale.
Mine duгakole vö vähä strastid, jäl’ghe vö näehtada.
Toežele ber’ogale libuin’ i hänle jäl’ghe mänin’, imbärzin’ hänen i seižun hänoo kohtas.
Hän ku minum päle raziše, tol’ko hongan taga ehtin’.
No nigut-se fatib minuspää.
Jäl’ges mä hänen del’ankas en ihted kerdad nählin.
Mä hänen imbärdan, a hän mindaa ii imbärda.
Mugoene oliškez’ los’.
Nece oli härg, kahcan sarakod oli sarviš.

Joksiba kaks’ joged, kaks’ sizared – mejal’ne i tejal’ne.
Ištuihe lebule.
Tejal’ne jogi mejal’čoo sugiškaaz’ pän.
Mejal’ne jogi uinoz’.
Tejal’ne jogi mejal’čeda ii noostand i joks’ edele.
Mejal’ne jogi nooz’i, nägeb – iile tejališt i joksi jäl’ghe sarimu kohtha händ sabutamha.
Sikš mejal’ne jogi astub sarimu oektaha, a tejal’ne jogi jokseb derounoimu venošti imbri.

Astun, astun beregaštmu,   mašin’, mašin’ kädudoo.
Basin’, basin’ mel’hižele,   ala voika mägudoo.
Kol’a bes, Kol’a bes,   tule tämbä ehtaa mest,   tal’jankaine kädudhe,   lutu, lutu mägudhe.
En mä mäne besedale,   iile parad zelenad.
Iile sigä minum mel’hišt,   eba mičed besedad.
Požarišaa lämoi palab,   minun mel’hine voikab,   nosovikha pihkiše,   sädatoihe ladiše.
Ala lai mindai mama,   godi, sä jo fatitoi,   mašin ajab – mä-gi ajan,   vaaktįl’ kindlil’ valatoi.
Ala sä jo kukku, kägoi,   kirjavaine linduine,   sinun änide tagi   ani mine tuskaine.
Oi om čomid cvetaižid’,   ii sa kaikid’ nähta.
Oi om čomid’ prihäižid’,   ii sa kaikid’ navot’t’a.

Mustikištod, babarmištod,   koevištod, kuzištod –   kaikjaa mina kävelen,   kaikjaa mina nägelen,   oi mä molodec-se čoma.
Nähtan mina kiven ale,   nähtan mina juren ale,   kaiken mina sen,   kaiken mina len.
Astun minä mäžumo,   astun mina räžumo,   jänišid kundleba,   kengi kuna jokseba.
Ha-ha, ha-ha, ha-ha-ha,   ala mindai närita,   näritad, ka bedaine –   bol’nicahe hodaine.

Mä navodin’ kalata.
Mejaa järves kadei kala.
Voenan aegan vzorvihe granatad jän aa, zapah ani hond, i kala kaek koli.
Kalad ani äe oli: ahnid, särgid, haagid, madhid.
Kadei kala.
Kooz vernimaa službaspää, zavodin’ kanditа kalan jogespää järfhe.
Kandičin’ äjan vot.
Tänavon merežad oliba paratut mugažo, štobį sada i toda järfhe.
Astun ihtoo homencoo, homaečin, jogireinamu mitte-se tuk.
Miak hän nece om?
Tulin’, nägen: sampkhed tabadanhed haaghe.
Vot ka čudo!
Igas en nägišek i kulišek, što ningoone voib ooda, miše haagin päle sampkhed tabazunhed.
Sežun, nägen, eläb haag.
Nu, dumain', minak he tegeba?
Kelle-ni sanuda, ka niken ii usko.
Ajab Kol’a.
Mä sanun: «Kol’a, astušek tänä».
Tuli.
«Miak?»
– basib.
«Spas’kamae haag».
Iks samba homaeči mindae.
Libui hägin päle i likib toežid štobį sed läksišpa.
A sed tagäčil’ jägeil’ likiba hänen edahaks.
Sid’ iks samba homaeči, otstani, sid’ oli hed viš štukad.
Muga prisos’n’uuze.
Nu, dumain’, min' tagut he necen haagin’, he eba voi södä.
Sežuin’ kaks’ časud, nägin’: kooz he ikran pästtä, he suu imeba niledan haagipää, eskai pästäbä ikran.

Mez’ kol’.
Mö hänen pezetimaa sijale časuu sižo, sobitimaa, oogut levitimaa laačha, oiktale kädele necele tahole panimaa.
Sen päivän ištuimaa kaiken en.
Kaik heimoožed keradase sid: titred i poigad i heimod.
Toižoo päivää tegeba grobun, grobhu paneba.
Vastalehtuid paneba da kapkid, pehaaspää poduškaažen paneba, sid hänen kataba kanghaa.
Homencoo kaik keradase.
Koumandoo päivää vöbä hänen pagastha.
Grob i katus seištas skambl’anpää, jo kataba hänen poloo.
Prostiše kaik kristitud hänmu, heimod.
Kaamaa den’g’an tačiba sina: vįkupiba necen mahuden.
Kanghan agjha i toižhe paneba i pästaba kanghaa grobun.
Maahudoo kataba, miččen-ni kulužen staviba.
Minaa vel’ kol’, mä vicaažen katkaažin’, stavin’, a nigid’ jo nakkaa kazvand i kristad ii tarbiž.
Kristad muštmižihesaa emaa pane, a kuz’ nedalid’ proidib, eskaa kristan staviba.
Kuz’ nedalid’ proidib sid’ kaikid’ heimood’ keradaba i čoman longen tegeba.
Kuttjad tegeba, kislin’ keetaba.
Otaba jumalaažen, leibaažen i pravadiba ninga polole pol’ virstad pagasthapää-se.
Kumardase, muštaba mest leibaa i kod’he pördase.
Kaamale eba mäne, kaam edahan, kakstoštkime virstad.
Grobun tegeba rodnijad.
Dev’atinad da polusoročinad spravl’aimaa, siloo tol’ko ičeiž lapsuzimu da heimoožimu.
Kaaman kaivaba rodnijad, ken hutmaha ajab, eba verhad.

Joute sindoo, joute kazdoo,   en mä mäne päävon taga mehole   pit’kikš päävikš paštmha, imbri svetus käämhä.
Joute sindoo, joute kazdoo,   en mä mäne kudmon taga mehole   pit’kikš eikš kuštatamha, imbri svetus käämhä.
Joute sindoo, joute kazdoo,   en mä mäne pil’von taga mehole   pit’kikš eikš pil’mitamha, imbri svetus käämhä.
Joute sindoo, joute kazdoo,   mänen zor’on taga mehole.
Kuni zor’o zoriše ka sini mä i sobime,   kuni zor’o zoriše ka sini mä i pezeme,   kuni zor’o zoriše ka sini mä i kengime,   kuni zor’o zoriše ka sini mä i ladime.
Zor’o zorihe i ajoo koivužoo korjažoo, lepažoo regudoo.
Ajomaa me sinna.
Olin’ voduden i toižen, koumanden i nel’anden.
Tusttun jo mä set’jäd mamkod.
Lendastin’ mä set’jän tatkon poloožele,   suslaažen keitab, praznikaaižen ladib,   kaikid’ adivoižid’ johtutelob, tol’ko mindaan’ ii.
Lendastin’ mä setjän veikon poloožele,   heboožen val’astab, adivoožid’ ajab,   kaikid adivoožid’ johtulelob, tol’ko mindaan’ ii.
Lendastin’ mä set’jän čiškon poloožele,   pähuden sugib, kosaažen pletib,   kaikid’ adivoožid’ johtutelob, tol’ko mindaan’ ii.
Lendastin’ mä set’jän mamkon poloožele,   praznikaažen ladib suušnaažed paštab,   kaikid’ adivoožid’ johtutelob i mindaan’ johtut’.
Mänin’ jo mä pert’he, tabaz’ hän mindaa armhašti.
Mišpäik sä jävite da kivudespää tegite?
Ištte minun longudele, setäi sä jo titrine.

Oli uk da mamš.
Oli heil’ kanoid’ ani äi.
Mamš homencoo nouz’, kanaažid’ päst’, söt’ kanaažid’.
Kanaažed purguškaas’pa stolale i kaikha i vaagast’pa maidod padan.
Mamš kurktui, prihaažele i basib: «Prihaane, avaadaške uks’-se».
Prihaane uksen avaaž da kanoid’ goniba polole da lai ani pahoi da prokl’ani kukįn’.
Kuk polole läks’ da kerdaažen laalaht’ dei basib: «Mi minee tehta, nügüd’ jo minee tariž lähtta kodipää».
Strepehnihe i len’d’ korbhe.
Korbes pajat’, pajat’.
«Mi minee tehta?
Tariž minee kodine tehta».
Künduzil’ kabič, nenaažoo parduded kän’d’ i stroi pertižen.
Päčin pani, kaik sijad radoi, užnan keit’, ištįihe nece kukįne iknale dei laalab-gi.
Homaač, astub jäniš.
Tuli iknalest i basib: «Pästa eks».
Kukįne basib: «En pästa eks, mäne.
Mä mučuune da stroin’ kodižen, a sä void' ičeleze kodin’ stroida».
Jäniš män’.
Kukįne jäi mest iknale.
Laaloi, laaloi.
Astub rebaane.
Mest tuli iknalest, pakičese: «Pästa, kukįne, mindaa eks».
– «En pästa».
– «Midak?».
– «Sidak, mišto sinaa händ madme vedase, da void’ ičeleze ningoine kodi tehta.
Mä mučuune mužikaane, segi künduuzil’ da nenaažoo pertižen saavoon’».
Ii pästand.
Män’ rebaane: «Godi, ed pästand, ka tuled korbhe, ka sindaa sön».
– «Hm, da andame mä sine seda, mä strepehnime, da lendan».
– «Nimida, mä potkaraulin’ da ven».
Kukįne homencoo nouz’, murgn’an teg’ da söht’.
Pajat’, pajat’ iknaa.
«Mända mine korbhe».
Män’ korbhe.
A rebaane-se kradihe, kradihe da kukįžen-se i tabaz’ i sei.
Rebaažele i kodine kukįžen jäi.

Eliba uk da mamš.
Kondi zavodi heidenost käädä.
Kerdan ehtaa uk da mamš ištuiba, ištuiba i sit pan’he.
Pan’he i magatas.
Zavodiba uindooda, kulišt’pa – ken-se värain taga stukičese.
Män’ba avaidamha.
«Ken sigä?».
– «Mä».
– «A ken sä?».
– «Ka mä».
He kulišt’pa, što kondi.
He varagaas’pa molombad.
Hän stukučiškaaz’, i he kaik sijad tuges’pa.
Hän stukičhe, stukičhe, sadaze ii sa.
Sid basib: «Etai avaida ka pertin’-gi mä teiden kändän i teid' sen».
Mamš joks’ pert’he i basib ukole: «Ukoine, minak me tegeškandomai-se, kondi meid seb».
– «Ka ankam hälle min'-n’i».
– «Ka min’ me andamai?».
– «Ka ankam hot’ hälle kanaine».
– «Ankam».
– «Mäne, mamš, anda kanaine».
Mamš joks’, kanaižen tači kond’jale.
Kondi män’.
He pan’he i uinos’pa.
Homencoo noos’pa.
Päivän eliba.
Ehtaa mest pan’hežoo.
Kulišt’pa – mest stukičese, mäniba avaidamha ka mest kondi.
Mamš joks’: «Uk, mest kondi, basib, sen teid’, etaa anda mida-ni ka».
– «Ka minak me andamai-se?».
– «Ka mäne, mamš, tači hälle busine».
Mamš joksi.
Tači busižen hälle.
Kondi män’.
He mest uinos’pa.
Toižoo ehtaa mest tul’ nece kondi i mest ningaže stukičese.
Uk basib: «Minak me andamai-se?».
– «Ka ankam vazaine».
Tačiba vazaižen.
Kondi män’ vazaštmu.
He pan’he i uinos’pa.
Toižoo ehtaa mest tul’ kondi i mest pakičob.
«Minak me andamai?».
– «Ka ankam jo lehmaine».
Andet’he lehman.
Sid mest tul’ toižoo ehtaa kondi, he andoiba hebon.
Sid ištuba i gor’uiba: «Minak me homen ehtaa andamai, ku kaiken živatan andlimai, enamb antta homen ii mida, tulob ka seb».
Homencoo noos’pa, gor’uiba: «Tämbäi tol’ko meil’ ehthassai elo».
Uk basibgi: «Davai pletimai puzun tobnemban da riputamai laghe puzun da hutimoi neche puzhu».
Uk särahthid sai, puzun ani suren, kaatken, pleti i necen puzun riput’ laghe.
Varastaba ehtan.
Sid eht tul’.
Uk da mamš pan’h’e.
Kondi mest tul’ i stukitaaze, stukitaaze.
Jäl’gmää joks’ mamš avaidamha ka antta ii mida.
Joks’ uk, basib: «Minak me nigut’ tegomai?
Sadaižem puzhu?».
– «Sadaižem».
Libuiba läaačhha i seinamu libuiba, libuiba, saihe ka puzu-se ihtele mehele tol’ko, kahtele ii kut puzhu sadaze.
Nu uk puzhu saihe i ištub puzus sigä.
A mamš pertiš joksendab: «Voi, ukoine, mindai nigut’ seb.
Voi, voi, ukoine, kunak mä nigut’?».
– «Ištte päčhe pigemba, ika sab».
Kondi zaloškad mureez’, jo astub pertaačes, a mamš pigemba päčhe saihe, päčilaadaa tugez’he da sigä ištub päčiš.
Kondi tul’, kaikjaa horomoiš eči, nimiš i voi löuta ni ukod, ni mamšid’.
Laačha libui, sada i voilend nečida ukod.
Lähteškaaz’ jo irdha, a mamš ii voilend proterpta i päčiš ku riktä da riktä.
Kondi vernihe da päčilaadan avaiž da mamšin vei ka tol’ko uk i nägi.
Uk jäi iks’näze i kol’.

- Turu-ruru na boru,   anda kabroi bardašt.
– Kuna sinei bardaine?
– Vitäkhuden hijodes.
– Kuna sinei vitäkhut?
– Heinaižen nittes.
– Kuna sinei heinaine?
– Lehmaižen settes.
– Kuna sinei lehmaine?
– Maideižen lipstes.
– Kuna sinei maideine?
– Lapsuziden settes.
– Kuna sinei lapsuded?
– Päraguzid’ kandites.
– Kuna sinei päraguded?
– Päčižen lämbitades.
– Kuna sinei päčine?
– Kašaižen keittes.
– Kuna sinei kašaine?
– Čuguižiden settes.
– Kuna sinei čuguižed?
– Korttįd’ mägid’ känttes.

Tal’jankaane, mil’l’orkaan’e   ani jüged kandita,   ehtaa reguden norašt’mu   zavodi jo vedooda.
Ol’ jo milaa mel’hine,   käbed hänoo šarfaane.
Gol’u mä jo hälle basin’:   «Keriče sä bardaane».
Astun, astun pol’ankaštmu,   vihestab jo heinääne.
Kacastin’ mä kuzudhe,   da kimnen munašt’ suhudhe.
Kir’a mägoo, mägudoo,   ajoo Kir’u regudoo,   Omasmägoo randaažoo   ajoo Roma varzaažoo.
Astun, astun ber’ogaštmu,   mašin, mašin kädudoo.
Gol’u jo mä hälle basin’:   «Ala jätä jogudoo».
Ol’ ku minai mel’hine,   da mitte hän jo čomaine,   tulob hän jo besedale,   sižläs leibad kromaine.
Meiden poloo časovnine,   vaaged peskuine mahut.
Propadai minun kol’caine,   vaaged nosovi paikaine.

Päčid’ panoobad ez’mä muga.
Tegoba opečkad puušpä, potom nenihe opečkoile keskhe panobad mad, man roun’aiba, trambuiba čomašti i zavodiba päčin’ panda.
Panoba svodan, roun’aiba kaiken.
Sid’ edeleze zavodiba panda vuivodan.
Vuivodan paniba – libuba lagen päle, truban paniba.
Truban paniba i löndpäč vaamiž.
A päčin’ aa krepiba pachad.
Panoobad pachad, lavan alle, pachad panobad kivile.
Alhaks ez’mä panobad kived, а sid’ kivele pis’t’ab pachan, sleg’an alle i pidäb päčin’ ani vahvas.

Vedabad hebool’ parded, hongaažen mecan pahemba zagotovl’aiba.
Ez’mää järodembad panob alhaks parded, a sid’ hoikembad i podgon’aib läähassää i saavab.
Sid’ levitab lavan.
Lavan pilibad käzil’ stankooš mugoomiš.
Stankoohe zakatibad parden i pilibad stankooš käzil’, keskele ...
i kaks’ plahad, i muga lavan levitiba.
I lagen mugažo levitiba, plahoošpää.
Plahad hongaažed kaik hongaažes mecaspää.
Lavan ihten levitibad, lagi iks’ mugažo.
Lagele panobad ez’mää sod, eikaa savoo pazud voidabad kaik, a sid’ panobad päle mad, štobį vozduh’ ii mäniž üleks sina.
Kooz pertin’ vaamičebad kaiken, sid’ zavodibad iknad.
Paba peled iknoohe, uksihe, sid’ tegobad ramad, panobad.
Uksed tegobad.
Katusen panobad.
Čapabad žerdid’, ez’mää levitabad alle žerdid’, sid’ oogoo katel’ba, a pääpää necen oogen prižmiba i mugažo ani vahv.
Tol’ki varaadaba požaroid’ pahoo.
A nigit’ tesovį da dranošnį katus pahemba.
Nece ol’gne katus ol’ godov deset’-d’venacat’.
Nece vodaškaaz’ ka pääpää mesten uden rädun tehliba.
Edoomaačen sina jätel’ba kaiken, necen oogen.

Kevadoo mänobad, sordabad koivun, piliba, haagoiba jaagasikš.
Jaagased otabad, kändäbäd i kuidabad, kaiken kezan kuivab.
Tehtud kändimpu mugoone, noraa kändäbäd.
A sigizuu otabad, saba kablhad, kablhad salel’bad oksaažimu.
Oksaažimu sab kablhan, kuidab, otab jaagased pert’he sab i sidob regen.
Karad kaivab, kablhad azotab, sid’ mesten sab tomid’, poikpol’žed kändäb, sidob i kaasthad panob i regi vaamiž lib.
Vilu aig taavoo olel’ ka tegel’ba podmoroskad, a ku lämemb aig ka panel’bad šinad jaagasihe, kolotel’bad.
Ku lämää aigaa podmoroskad tegel’bad lehman hergespää.
Otabad da sabad lehman heret vädrha, kipätkuu hänen rozmešaibad, regen lendabad il’häks jaagasil’ i panobad necen her’gen jaagasele.
Jaagasele hän kil’mäb ani čomašti.
Sid’ otadad da strugaa strugaibad necen hergen, linob hän ani siled.
Sid’ voo otabad vet vädrha i voidaba pääpää vedoo.
A kooz läm sä, siloo раnobad šinad oliba stal’nijad.
Lämää aigaa podmorosk lähtob irdha, a kolotiba šinan, kebnemb hebole vedada.
Hebon val’astabad – mänobad, läväspää tabadabad, varhindoočebad, vuivedibad polole, panobad hamutan pähä, sid sed’olkan, kändaaba aižhile keskhe.
Otabad bemblen, rahkhihe zacepiba i val’astabad hebon.
Rindusoo zat’anibad bemblen.
Ohjasil’ ohjastabad.
Telegan tegobad muga: ez’mä tegobad tulkad, spicad telegoohe, obodad puužed kaik, koivuužed, kuidabad čomašti.
Krugad tegobad, sid’ kuzlenichu.
Kuzlencus mesten otabad i raadaa i okuiba hänen.
A keskhe panobad raadaažen tuukan krugha.
Teg’ nel’ krugad, teg’ osin, raadaažen osin.
Oliba puužed osid' mugažo i puužoo hoduu ajeliba.
Kaks’ kolesad oli – odnokook, a sid’ tegiba nel’ kolesad.
Nel’kolesaažed ned parembad telegad, kebnembad heboole vedooda.
Tegiba suugad reeniimu, miše balat i brižiiš tarantashu.
Suugad raadaažed.
A taavoo adivoohe ajeliba.
Oliba kaikuččoo tehtut korjad.
Kori tehtut, krasitut kaik čomašti.
Ištuse kahten, koomen kesken korjha, adivoohe ajel’ba, radole – regi, a ku praznikale ajada – korjaa.
Heinän vedad ka alused panooba, paned alused, pit’kendahtad regen.
Heinreged olibad pit’kad.
Ani mučuužed alusuded paned dei heinregi pit’k.
Potsankad ol’ba.
Lihit parz’regi, heinregi i potsankad olelibad.
Puužed potsankat teg’ba.
Jäl’ghe pricepitud kostromkoole, noriile i astuba regele jäl’ghe potsankad.
Heinän alle panobad lastked (sär’getud hongaspää lastked).
Kaik’he regehe lastked paned, i hein sorde ii nikuna.
Lastked kaik čomašti sidotud poikpol’žes päliči i laste nikuna lankte ii, laste pidäse ani čomašti sigaa regen pää.
Hiinregen kooz paned, ka siloo norid’ noraa, kingitad čomašti.
Iks’ libub päle, a toine vedab noras.
Suksed tegibad muga mijaa.
Čapaba koivun, haagaadaba, ves’taba, sid’ strugaibad i medusile kaivaba karaažed, panoba medused i suks’ vaamiž.
Meduz nahkaane, rahkhespää.
Lähtob ajamha ka otab kaks’ kalušt’.
Suksil’ ajeliba poikpoližid’ samha da da koje-miččid’-gi.
Miš äi lunt, jaagaa ii sada, a suksil’ ajad ka sad.
Mectamha suksil’ ajel’ba edhaks.
Mecnikool’ mugažo olliba ningomad suksed.

Rihed tegibad leiban kuivates.
Vedaba parzid’, saavobad.
Savižen päčin’ leibäd.
Levitiba ezmäks alhaks lavan, kolosnikad.
Nenile kolosnikoole ištut’pat snapud kuivata.
Kuidabad, a sid’ tapabad.
Rigaapää tobad gomnha, gomnas levitaba vodat’šen i tapabad.
Ahtooba rih’t’ kaks’, ku sur’ ka.
Rihes lughe rugišt nel’kime bapkad, a kagrad koomekime kuhlad rih’.
Nece oli rih’ mugoone.
Rigaa paniba bapkad nened.
Kaik kolosnikad levitet sigaa i kolosnikoohe pištibad kaik pištit: tivil’ alhaks, ladvool’ il’häks.
Zatopiba päčin’, päčiš kaik kačk astub righa.
Kačk proodib, sid’ iknad kaik saaptabad, ani žar lib i leib kuivab ani pahoo sigaa rigas.
Sid’ otabad i homencoo mänobad gomnale, levitaba vodat’šen i tapaba.
Keradaba, sideleba necen oogen, keradaba i toožen vodatišen tapabad.
Tapabad nel’an kesken, čapil’.
Tapabad pahemba nel’aa čepil’.
Dotapaba rigan, otabad necen leiban...
Mugoomad rihloudad tehtud, rihloudool’ ludvičebad leiban, keratas kogho iknaažele kohtha, ištuse i tuudab tuukuužo i labidoožoo roib rat’k atavod, i hän sel’gnob.
Sid’ šaaguuhe keradab i aitha veb leiban.
Aitas pidliba edoo.
Pachaažile mugoomile saavobad, ani plotnas, štobį hir’-gi ii putuuž siinaha aitha.
Kaik hän parzišpää, iknaažed plotnas, nimittušt’ ni sod, nimida.
Kaiken saavaaba plotnas.
I katusen-ki panobad parzišpää.
Seinad sidämespää vestabad.
Tegobad purnud kaikučele leibale oriže: ozrale, kagrale, rughele.
Bokha i toižhe aitas purnud tehtud.
Lagi mugažo om, a il’hän lagoo pää pidiba sigä sobad koje-miččed-gi.
Sundugad olel’bad aitas.
Mel’nicale ajel’ba, mel’nicaa jaahotel’ba.
Ajab mel’nicaapää – jaahole purn eriže mugažo.
Kartohkad pidiba kopooš.
Ezmaa kaivabad kopan maha, saavoobad parzid’, jätabad sun, päle levitabad lagen nečile kopale.
Sina keskhe tegoobad mugažo purnud ningoočed i panobad kopha kartohkad.
Lagen levit’ i lagele päle panob mad ani äjan.
No edoo olel’ äi pästrid’.
Tapaba kooz mamšid peihän ka panoba kopale päle pästrid’, štobi i vodaaž, pästred vet eba pästa.
Ni laadood’, i nimida i tariž.
Taavoo otel’ba kartoškan necen.
Avaadab hän sun, kartoškood’ otab sigoopä kuverz’ nedalikš, tob, seb i kevadoo hänoo kartoškad ani r’štan olel’bad.
Svežaažed kartoškad.
Su katetut ezmaa laadool’, a pääpää oogoo.
Oogen necen lapištad čomašti i ani läm’ čoma kartoškoole.
Nagrhed mugažo kopas pidiba.
Nagrhid’ ka äi semendeliba, ka nagrhen päčiš pariba.
Panoba ünääččen päčin’ nagrhid, laghesaa satabad i zaslonkan zapečataiba savoo čomašti, štobį vozduh ii mäniž.
Sutkad ünäččed hän haadub sigä, a homencoo avaatas nagrhed nened.
Kaik he ani hobedad nagrhed.
Nene nagrhed otabad i kuidabad haadookš.
Vedhe ligotabad i sedas.
Lihan edoo nagol’ kuidel’ba da ahavoočetel’ba.
Kevadoo ku jäb liha, otabad da riputabad räästääzhaa, ünäččen räästan kaikeks kezaks ahavoočetabad lihad.
Läväd tegiba eriže.
Kaik hebod i lehm’ad pidiba ihtes läväs.
No aidooliba eriže: lehmile tegoba pit’kan kartan i pit’kale kartale panoba rešetkan.
Kartha tegoba karan i sidobad lehmad sidegile, lehmad ol’ba sidegil’.
A toižele bokale aidool’ba hebole: panob stanan, aidoib, panob kartan, panob rešotkan sina mugažo.
Kartha panob veden, a rešotkan taga panob heenan hebole.
Hebod muga sötel’ba.
A lambhad i loočakod käeliba sid’ keskes.
Lehmad sidegiš, a lambhad i ločakod keskes käeliba.
A muču vazaažed ku tegooba, ka sid’ aidooliba mugažo stajaažed sihežo läähä, panod muču vazaažed.
Läväd lämäd olel’bad.
Kaiken taaven hergen nagol’ levitel’bad, eba vedend hered nikuverdad kevadehesaa.
Sügüzoo živatad saaptaba i kaiken taaven here sigää levitabad.
Kuiv ku sija lehmaa nagol’ magates.
Ooged olel äi.
Čugud pidel’ba tanhaa.
Čugu vilud ei varaada.
Tanhale satabad kuivad ooged, da sigä hän kaivase i oleb.
Kanad läväs olel’ba.
Kanool’ puud’ sigä.
Aidan aidoid’ kanool’e, ka sase aidale kana.
Laadan keskele paned, da jüvid tačid’ da seb hän sigä.
Kanad vähän pol’zad andel’ba edoo: hän läväs, hänle sigä läm, žar, vozduh i čoma.
Vähän munel’ba kanad.
Oliba hisad – hiin’an, oogen pidel’ba.
Hisad sured ol’ba, ajad heboo hisha, joodutad hiin’an i oogen.
Hisas laged ile, lava levitet, tehtud sid i sidamu ajab hisha regemu.
Emagaa teht puzu lastkesine.
Emag homencoo mäneb, puzhu paneb, tob i živatale andab puzuu läähä.

Naroošnijad ende ol’ba kožeunikad.
Sügüzuu kožeunik tuleb, zabiraib i mest’ kevadoo tob.
Nu a ka voinad teghoo da kožeunikoid’ ii tehnuuze, ka iče tegiba.
A voinihesaa emaa tegiške iče.
Oučinad tegezoottibad, masterad oliba.
Požariššaa oli oučenik.
Sapkad ombleibad iče, harvaane pauktel’, ku i mahta, pahemba kaikučes kanzas oli omblei.
Sur’ kanz ka midak paukata, siloo dengas-se nuuž ol’.
Kivoo jaahlimaa.
Kooz vähääne ka mellicale veda ii mida, ka karznas kivi.
Oma voo erasil’.
Voinan aigaa-se muret’he.
Kived tegi kivinik.
Hänoo stal’ni kokš i kokšib, kokšib i kivuden tegeb.
Požariššaa Iljaane tegel’ da Jehim, Grišan poig tegel’ kived.
Sur’man pästtas kivoo.
Hänen lendad kebmaažo ani, nu ka hän surim jokseb-gi, a jügedan pästäd – jauh.

Hebood’ ende на vol’u pästlim.
A ved’ erašti kondi-gi sölel’, öö-se.
Hebon erašti tabadab da karfhimu i söb.
Kondid’ om.
Händikhid’ voinan aigan tegišken’zihe ka poloo ku lambhid’ joksenz’.
Händikhid’ rikliba.
Naku iks’ mužikaane (hän kolend om), kaks’ händikast rikoo, ka hänle premijan andet’he.
Lambast ii voind polole pästta, söbä srazu.
Hän ühten raudoohe sai.
Hän raudoomu-se jokseb da jäl’gmä Požariššale zagoniba, ka hän pertjäčhe skokaht’, tapet’he kaluu, dorikot’he.
A kondjad rikiba edoopää muga: kaks’ mecnikad käudäs, näget, mechudoo.
Hän parhan alle-se i panese, tol’ko lumen paneškandeb i nu hän panese.
Ka koirad-ne mujaba, miš hän vidas magadab, ičelenze pezan tegeb.
Katkoib mechaažid’, kopan kaivab da kaiken zaroib i magadab sigä.
A koirad homaatas, mändäs i nutaškatas.
Tedustabad necen kondjan ka kaiken taaven i vard’otas konz lähteb.
A nazšvaihobo nened rikjad jegarid’.
Heid’ vuizovibad i tuudas i rikoba.
Olišken’zin’ mina voo rikmas, nakka Vaugd’ares, muštan.
Rahvast äjan keratas, staviba ninga mez’ mehehesaa metra tri ili čatire muga, a hän sigä skambläžoo ištub jegar’, kooz hän jäviše.
I jäl’goopää čopaatas kokovaa libo mil’ni, hän tačiše sigäpää fosnib pezaspää.
Erašti voo rikta ii voo, uidib, ka päle tačise.
Ühten kerdan ningažo fosni da ii voind ampta.
Siloo oružkuluužed tühjad olel’ba, i voind rikta da uidi.
Hän udhessaa panese mest’ kunani, joksehtab da mest’ panese.
Toožen kerdan olimaa ka tol’ko jävihe, ocha ozanin’, she i rikoon’.
Siloo eba sönd lihad, a nügüt’ söölimaa lihad.

Homen Sodjärves sįrpühäpäi.
Sigä časoon’ ol’.
Nu, mina toivotan, miše nece lehmaane spraviše ka mänen necen sįran ven, i voin’ ven’.
I jumaa abutab spraudaze.
Kül’beteleba erased.
Boleib lehm ka toivotabad kül’betada s’uu päivaa, homencoo.
Kül’betab i lehm spraviše.
Kül’betabad järves, jumalad da kaik veba järvhe.
Ved’he kastaatas i pezeba.
Potom rat’k jumaloiš mänomaa kaik sigapä.
Kaikuččen jumalaažen tervehtad.
Kooz ristit läžub ka mugažo kül’ptaaze toivotabad A nügüt’ časooniš-se jo laahk, časoonin’-se muret’he.
Emaganpäiv.
Oluzid’ äjan keitäbäd.
Sügüzuu ka bohatad, leib, näd, kazvab, keratas i gul’aibad dn’a tri-čatire.
Edoo käelimaa pagastha.
Omad muštinpäiväd.
Stroičkijan sobatan muštlimaa roditel’ad.
Pagastha mäned, sigä lugeba longeližen.
Potom mäned, kaamaa muštatad.
Vederištmiden taavoo mugažo toivoteliba kül’ptaaze.
Erašči pakaane paigutab mugoone.
Čopaadase mez’, kädes pidäb.
Miše i hvatiž jaagad, mugoman tehtas süvän proluban laidale.
Čopaadaaze, mest’ kädes ličkäidad, hän sobaadaze, vinad šarahtootab dei kaik.
Minun muštvaa bol’nicuid’ iilišken, tol’ko pagastaa stroit’he, eka mä i kuliške en.
Erasen ruboo valab kaiken, nu hän toivotab kül’ptäze vederist’man i lähteb, tervneb mez’.
A kooz živat läžub, ka ol’d’he koudunad.
Kutni sül’geb, burbotab, burbotab, miččen-se malitvan, sül’geb koume kerdad, «amin’», da i spraviše.
Nece ol’.
Milaa naku ailaa čokii bokha, mä san: «Tari hot’ vedaada oliž bokha».
Mamšile mäniin’ da ninga sormoo vedel’, vedel’ da sül’k koumašti da heit’.
I nügüt’ oma mamšid’ mahtaba ugovorida i purendas.
Näged pureb tukun nakhu libo mest’ žo ugovoriba mamšid nened.
Ukod erased mahtit’he.
A ukod ol’d’he nakus, ka kuidabad i vilugootabad norid’ erašči.
Erased navodiše čomas, a sid’ tegoba muga, miše eba voi üks’ ühtet nähtä sil’miš.
I kuidab se žo, kuidab muga, miše üks’ ühteta eba voo ooda.
Kooz stroid’ pertin’ libo lävän ka pakičetį tahole, mäned i kumardatį, pakičetį jumalaa: «Pertin’ ižandaane, lävän ižandaane, pästkät nečile tahoožele».
I stavite.
Kooz paned saamed ka kaikutčehe saamudehe paned kukinkarangod, mugomad čopitajad oma poloo-se.
Nu ka kaks’ barbašt’ paned kaikuččhe saamhe i gospodi ...
Libo paned jumaačhe saamhe voo kel ood’he ka zolotejan, libo sigaa vaskhišt paned, miše kuti vįkupit’ tahod.
Mugažo i kil’betin’ stroid’, kaiken paznįčed, ezmääčen kerdan küüdugan teged, artutid’ tarbiž sada.
Päčhe tačid siloo i rubid’ i tartu.
Erašči pezese hond ningoo mez’, a sä jäl’ghe mäned i sindaa zaražaib.
Nece primet sur’ – artut’uu vįčišaib.
Kooz živat hondole jäl’gele putub ka koodun sab, tuleb živat.
Paksušti kezaa slučaiše nece.
Päst’ad živataažen da sanud: «Mäne sä», da hondoo časuu ozaidase, hän mäneb da igaks.
Nu nece Senčih-mamšiine sab, se mahtab.
Hänoo uk mahtool’ i kolen ka vaihed jätend’ hänle.
Ühtsan drobišt’ ol’ drobižed paneb, drobižile sigä lugob nene vaihed i mäb’ tačib tagaspäti i sanub: «Ankat nece živatinaine nečikš časuks, eka ambun libo rikon».
He i tačiba, nene besad.
Nened ol’dhe kaik.
I sičas oma voo.

1.
Ühtes bučuižes kahtoitte vin.
(Muna).
(Pondal)   2.
«Kuukač, koverač, kuna sina läksid’?»
– «Keritud, breitud, mina sindaiž vargiičen».
(Aid püudon vargiičeb).
3.
Ken tulob, se i kät’ andab.
(Uksos pang).
4.
Penikäine koiraine ii nuta, nikeda pert’he ii pästa.
(Uksos zamk).
5.
Ken tulob, se i tervehtab.
(Kauh g’ödos).
6.
Käub irdau bajar’ mehovijiš pövuiš kezan i taufhen.
(Barak).
7.
Kaks’ vellest päliči tes elotas, toine tošt’ ii nähkoi.
(Süumad).
8.
Vauktad kanaižed išttas ühtüu puhuduu.
(Sus hambhad).
9.
Ajab, ajab gäl’ged iile, čapab, čapab, čakad iil’e.
(Venehuu ajetas gärves).
10.
Nel’l’ sizart kustas üht’he vädrha.
(Lehmän lüpstas).
11.
Nel’l’ vellest ühten šläpän au seištas.
(Stolg’augad).
12.
Staruhaine kaik soumaižed proidub, ühthe soumaižehe siižutasob.
(Vast).
13.
Püčuine staruhaine, gorbatįaine, kaik püudod g’oksendob, ühthe soumaižehe ištuso da voden čelijan ištub.
(Sir’p’).
14.
Ukoine libub päčile korond perskes.
(Kaži).
15.
Must härgäine diki gölläkaz, imi äjak vet and aa, ka kaiken göb.
(Küuduk).
16.
Penes gärvudes lahnad vätas.
(Kürzad rehtl’au).
17.
Siniine paid, vauged paid, mi paidas – maged.
(Sahar).
(Järvenkülä).
18.
Čер čephe i lop päčhe.
(Vorenc).
19.
Persken al läm, nenan tüves vilu.
20.
Südaimespei supaleine, a irdoupei kromeine.
(Kudei sirp’uu).
21.
Ivoo itkeb mägen päs.
(Tohuz palab).
22.
Siižub divo pertiš, tarbi divod ponukoita, jougoil’ i käzil’, muite divo ii lähte.
(Stavinad).
23.
Märg vaza aidan taga.
(Kel’).
24.
Lehm tanhou, sarved irdou.
(Päč lämpt’ab).
25.
Eduu oreine, keskuu kereine, jäl’giči labideine.
(Kana).
26.
Jäniš jädmö, villad madm.
(Hiinregi vedas jädmö).
27.
Kehker ku kudai, viher ku vast.
(Nagriž).
(Sodjärv).
28.
Must härgääne, hirašine händaan’e.
(Mustik).
29.
Nel’ sizard jäl’gete joksetas.
(Kerimaažed).
30.
Poloo kromaane, pertiš šlikuune.
(Parz’ seen’as).
31.
Haug meres, a händ ülhän.
(Kauh vezilačun röunäs).
32.
Mustaa mecaa taigin hapnob.
(Muražmät).
33.
Sadajaugaane, kaikučoo zapol’kaa hüpib.
(Ägez).

1.
Koir nutab – tullii kandab (Pondal).
2.
Kadoi kana kap’kehe.
3.
Kel’uu päd et söta.
4.
Sinun oza vuu kättes magadab.
5.
Laskau laps’ kaks’ mamad imeb.
6.
Näukhiine kül’aižele ii veri.
7.
Huba not travib katl’an.
8.
Mužikata ak kuti aidatoin’ haumeh.
9.
Ozavale kukoi munib, ozatomale ka i kana ii muni.
10.
Eläb kuti märgän mecan puutab.
11.
Koumhesai pap’ pajatab.
12.
Sügüzliine maid tariž oraižuu söda (a ii luzikau särpta).
13.
Sibitamata i pahk ii ištte (Järvenkülä).
14.
Habaspei koiv ii kazva.
15.
Mitte tannassija, muga i živateine putui.
16.
Laskou vajeh kivhe riigun tegeb.
17.
Pen’t’ ed kazvata, surt ed homeiče.
18.
Ozr orheižes, а laps’ vagheižes.
19.
Ičein hebuu keskuu redud ii häkoi.
20.
Verhau hebou ajad, keskuu redud kükstas.
21.
Mi meles, se i keles.
22.
Hüvä vävu, da harvemba kävu.
23.
Liib liiban kandab.
24.
Kus länged, a kus pihthed.
25.
Laps’ ii väriže, ka mam ii kacuhta.
26.
Bohat kut zatrib, a gol’l’ kut voib.
27.
Ele veid, ka radi i rahteid’.
28.
Hüvä meles, a gor’a reges.
29.
Toivoi toivotab, a Varoi varastab.
30.
Hänuu sonzar’ kelüu ii ištu (Ladv).
31.
Mitte katus, mugamoo jaugad oigendad.
32.
Proud om kal’hemb kuudad.
33.
Hulha paloid’, viluhu puhuškad.
34.
Ii kaliž ole čomuz’, a kaliž om pä.
(Pecoil)   35.
Otjale ügz gräh, a sanujale sada grähäd.
36.
Hubusen muštad, a hüvüsen hätkemba muštad (Vägjär’).
37.
Pal’as ku kindaz.
38.
Gräh suhu ii mäne, suspää lähtob.
39.
Mitne kandoone, mugoo i vezaane.
40.
Sarnaspää vaihid’ ed roji.
41.
Päivad eba seglas.

1.
Endo mijau praznuidihe Gürginpäjan (primetoitas).
Gürginpäjan päivau piittas värtnäd da neglad vaumheks, miše ii nähta hiid’.
Gesli nägištad Gürginpäjan neglan, ka nägištad kezau madon, a nägištad värt’nan ka nägištad kezau kondg’an.
2.
Živatan pästtos ala sano «Nu, nu, mäno hot’kemba», ika mecauk otab, libo: «Nu lähto sitpäi, mä, gul’ai», sanud ninga vaihen, ka mecauk otab živatan.
Gesli otab da hätkelo lüuta ii vįigii, ka pandas gostincad mecba.
Kaks’ kromašt’ vastaiti čapetas kaurigaspäi, solad sipl’otadas, munan vauktas kanaspäi, potom pandas geršiižen kuivatut, tol’ko geršiižen, a tošt kalad ii pangoi, libo haugin hambhad kuivatut, potom tabakod pandas, spičkad pandas, saharad pandas, čajud, rusttad šuukud pandas, nitiižid’ rusttid’.
Ninga tukuižehe murdkädolo sidotas libo šauguižen murdkädolo omb'uutas.
Mändas mecha da kuume kudambus om ladvašt’ puhudos, sen puhudennoks, sihe puhudoho riputadas, a kumardasoiš kuumhe tesaraha, pakitas nenid mecaukoid’ da mecaakoid’ da lapsid’, detkon da bapkon da služankoid’ ninga pakitas.
Kumardasoiš da neno gostincad gättas.
Toižuu päivau živatan lüutas-ki.
3.
Udon läväižen stroib ižand, ruun’aib pohg’an i semendab kuumeiččed güväd: ozran lehmživatan täht, rugihen hebon täht, kagran semendab lambhiden täht, miše plodihezoiš pahemba neno živataižed da elotaiž.
Potom panob gostincad (lahg'an) ühcandon lahkon allo lagehe i taričeb: «Ižandaine, emagaine, primgät minun živataine, ningitte-se naku karvau, must sigau libo rusked, neceverd-se minäin’ hiid’ om, i plotk’at i rot’k’at enamb, ustaug’at, beregoikat, sötkat i götkat, maganzoitkat spokoino».
Kaik.
4.
Pandas kanan haudumaha.
Haudub kana, pästab poig’aižid’, sigau viž libo kuz’.
Neno poig’aižed täuzigau pästtut, elotas sur’he pühazosai.
Sures pühäs tulob edohko äjädpäjad sur’ nelläns’päi.
Suren nellänspäjan vast pandas öks vaumeks güväižid’ stolan allo, kanoile homesoks söda.
Kanaižed eduu päivanuuzmad tom stolan allo da stolan au sötad da i pagižet-ki: «Kut neco stolaine ii käu laptaha nikuna pertišpäi, muga i neno minun(živataižet) kanaižed ii käutas laptaha mun’m’ah'a nikuna ičiin’ horomaižispäi».
Nu ka hö igan muniškatas ičezoi horomaha, piitoho mun’m’ah’a laptaha lähtkoi ii.
Kaik.
5.
Kazdas ningimad čokkaižed, metran kortte da i korttomb erasos sijas kazvab.
Tačid da putub sobaha ka erigoitta ii sa.
Ningiman čokkaižen mecas kuna ii kulugoi kukoid derüun’aspäi, sigaupäi nüt’käitas čokkaižen i todas kodihe, pandas ukson реlelo pälo.
Nu ka ni mitte bol’ ii tuloška, bolin’ hän kuti tuukib pertišpäi, ii pästa bolid’.
6.
Mändas vencalo molodijad.
Gesli kuk’ištub mužik huralo g’augalo, nu ka mužik kolob kesk’uu igad, a gesl’i oiktau g’augau kukištub ka erigandop akaspäi.
7.
Ajetas vencaupäi heboil’, nu ka remnil’e kuuduidas da kopatas maha, hot’ lumehe necon remnin' poikhezo ted.
Hebod siižutasoiš, heboile ozutasob neco remen’ kondi, a potom paukan makstas, neno rad’g’ad g’o side laptas siištas-ki, tačitas hiile den’gid’.
Remnin' nüt’käitas i hebod lähttas möst oiktaha hüvin’.
8.
Kevaduu mecha mänod da ez’mäižen šihlikon näg’štad ka tariž tabata.
Tabadad necon šihlikon,(panod) matican allo, bumagaižhe käraudad libo ripakoišhe.
Luged siinaverespäi ühcandalo lahkolo kohtha panlod, pagižet-ki: «Kut neco šihlikoine kuivahtub, muga neno ludoguded kuivahtaiž minun horomaižes».
Ižandan nimenki sanud.
Neco om tühg’, ii kuivahtugoi.
Potom toine primet ludogihe näht.
Mänod ez’mäižuu sirpüu rahnmaha rugišt, čapaudad, tol’ko kuume sängut čapad da pagižed: «Kut neno kuivehtudas sängudod, lüustkudod lähttihe, erigatihe neniš šänguzišpäi, muga neno ludogudod erigataiž da lähttaiž nen’iš horomaižišpäi, kuivehtudaiž igaks kaikeks, amin».
A kaik neco tühg’, mina probuin’ da iile ližad.
9.
Kül’betin’ konz saudas da žarhu äjak smenoid’ käuda raffalo, nu ka pakitas ižandašt’ da emagašt’: anda sina miniin’ viš peremenad käuda kül’betiš pestas ka.
A ülemba vit’ käuškab nečhe kül’bet’he ka ižandaine toropl’aiškab rahvast, ii pästa pezmahakso.

1.
Üunanpääd vast lämbitadas kül’betin’, tehtas vastaižed koivuspäi i pandas cvetud keskhe, vastoiše nečin’ vastau i vastan tačitas päliči päs kül’betin’ pälo.
Kunapäi lankteb tüvi, ka sinna i lähted mehele.
2.
Uden voden vast pandihe güväd kogoižidme; kenen kogoižen kokaidab kukoi, se döočk i mehele lähteb.
3.
Sv’atkoiden puuttihe tohused, kudamboho bokha tohus zavodip palada, sinna bokha lähted mehele.
4.
Il’l’ampääks kenni kazvatab žertvaks härgan.
Lihä kiittas pažagau sures katl’as, kaumžomoil’ čaptas supalaižile i kaikile anttas muruižin’.
5.
Suren nel’l’ampään mecnikad lähttas püutho edou päivin’kad i amptas sigau.
6.
Homesuu, eduu päivin’kad ižand lugeb dengäd, emag käup vedele, top vädran vet, nuustatap lapsid’ i käskep pestakse nečiu veduu.
7.
Živatoile emag čapab händad, kanoil’-ki čapap händad.
8.
Emag oigendab lapsen mecha, käskep toda kavazludan, tegeb uden kavazludan, а kulun paneb siiphän päle, miše habukad ii södaiž kezau kanoid’.
9.
Sv’atkoiden käutihe tesaroihe kundoumaha; ottas rehtipalikon i pirtas krugan rehtipalikou.
Kuumen kesken mändas krugha i kundoudas.
Ken ii lähte mehele, ka sille kuluse pajad; ken lähteb mehele, ka sille kuluse keloižed; ken kolob, ka sille kuluse pričetat.
10.
Sv’atkoiden pölusen allo tehtas lähtkudon spičkišpäi ili puikiižišpäi i sanutas: «Bohosuženi, bogor’aženi, tule hebod g’otmaha».
Hän tulob hebod g’otmaha i pakičeb vädrad hebon g’ottes.
11.
Gürginpään ižand tulop pagastaupäi, otab seglan, panob seglha liibäd kaurigan i g’umalan, proidub ümbri živatoiš kuume kerdad i potom pästab irdalo vähäižeks.
12.
Konz lehm ii siižu lüpstes, ka siloi lehmale panoudihe murz’aimen poboinikan pähä.
13.
Konz lehm ii siižu lüpstes, siloi konz g’oman kanttas tanhale, ka kuum’uu kündusou siižutadas vädran, sanutas: «Min plotte siižub kündus, sen plotte siižuiž minun Mustei».
14.
Konz rugiž lainištab, sanutas: bolounicaižed ajetas (bolounicaižed oma kuti rugižižandaižed, mustaižed).
15.
Ristitulo kudamb om redukas, sanutas: olod must kuti bolounic.
16.
Konz päivin’ka paštap i vihmup, ka uponudot rahvas guleidas.
17.
Konz lapsou langetas maidhamphad, tačitas päčin’ taga i sanutas: hiroi, haroi, na sineiž puine, anda minein’ luine.
18.
Kezraine pandas lapsele kaglha, miše pahemba magadaiž.
19.
Kündod čaptas i pandas povehe, miše konz kolod, ka siloi sigä om stekl’anni mägi, künded abutadas libuda mägehe.
20.
Konz mel’nicn’ik hondon g’auhon tegeb, ka siloi pästtas sigan kärzan (kuivatut) plotinaha, miše murendaiž plotinan i sanutas: «Kut siga man murdab, muga i plotinan murdaiž».
21.
Živat konz kadob ka siloi pandas gostincad.
Gostincad vedas mecha.
Gostincoihe pandas liibäd kaks kromašt’, čapetas kahtos kaurigaspäi, pandas solad vähäižen, pandas saharad, pandas čajud, pandas tabakod, pandas spičkad sinna, a potom kärautas ripakoižehe i vedas mecha, i riputadas oksaiželo.
Ken panob ka nece kumardeleso kuumhe bokha.
Siloi lüuduse lehm.
Ristad konz tačitas, siloi mugažo lüuduse lehm.
A konz iile hengiš sida živatad, kudamale pandas gostincad, siloi mecas pahoin’ sur’ tullii libub.
Ristad tesaroihe tačitas.
22.
Vederist’miden čapetihe proluban g’ogelo.
Proluban verele čapetas ristan.
Tulop pap pagastaupäi, služban služib, potom kül’betab ristan.
Ristan kül’betab konz ka siloi rahvaz zavot’t’as kül’ptakse i ottas veden kodihe.
Nece nazįvaiše ristvezi.
Ristveduu pezotadas erašti lapsid’.
Konz lehmad kanttas ka lehmid’ pezotadas.
23.
Sv’atkoiden kudesoikš käutas.
Ken sädasoi čomihe, a ken sädasoi ripakoihe.
Vot i käutas besedoid’me der’uun der’uun’ah’a.
Ristad tehtas tesaroihe, kundoudas.
Kelle kilusoi paja, kelle kulusoi keloižed, kelle kulusoi voik.
Ristad tehtas – ottas kaks puikošt’, haugaitas ühten puikoižen, a toižen pandas nečhe pazaižehe.
24.
Püuhan tapetas, tapmen alle langetas pästred.
Nenod pästred ottas prihäižed, kandištas püutho i puuttas.
Ottas siiphad kädehe.
Konz pästred palaškatas ka nenod pästred prihäižed töngutadas i sanudas: «Udou voduu necen pitte püuaz kazgaha».

1.
Korvan kučutab, vihm linneb (Pоndal).
2.
Konz kudan’ rodiše i ad’g’aižed oma kudmas teravad, ka silei linneb sä puud (tauv’uu pakaine), a konz ii teravad ka silei kezau ka linneb lumi (Pоndal).
3.
Spasanpäiv vihmakaz, ka sügüz linneb vihmakaz (Pоndal).
4.
Päivin’ka laskihes pil’fhe, ka homen linneb vihm (Pоndal).
5.
Varišad išttas aidau – vihm linneb (Pоndal).
6.
Kevaduu ragihen panob viluks, a sügüzuu – lämäks (Pоndal).
7.
Kaži libui päčile – nece viluks (Pоndal).
8.
Güucned letas – teravas linneb lumi (Pоndal).
9.
Melalud kibištab – lumeks (Pоndal).
10.
Taifhas ripustihes, lumi linnep (Voilaht).
11.
Purahat pit’kat, ka i keväz pit’k (Voilaht).
12.
Tähthakaz taivas – pakaine linneb (Voilaht).
13.
Kivi märg om – sä linneb (Järvenkülä).
14.
Pohjeižes tähtheine palab čomas – viluks (Järvenkülä).
15.
Savun maha vöb – linneb huba pei (Järvenkülä).
16.
Hämähoukun verk om hüväks säks (Järvenkülä).
17.
Säsked vätas puudoks (Järvenkülä).
18.
Säsked södas vihmaks (Järvenkülä).
19.
Madalašti lendlesoi sarakoižed – vihmaks (Järvenkülä).
20.
Il’oi-kal’oi mürkäs nägub, ka puudaks, venos nägub, ka vihmaks (Vilhal).
21.
Varišad krongetas säks (Vilhal).
22.
Hougin’ kaluu kevaduu om kerteh – linneb vu lumi (Šimgär’v).
23.
Hanhed letas – varasta lunt (Šimgär’v).
24.
Homen linep čoma pei: astub eduupei vouged lehm (Šimgär’v).
25.
Kaži kabriše vihmaks (Sodjärv).
26.
Kaži oksendab – vihm lib (Sodjärv).
27.
Taivaz kajoz – vilu lib (Sodjärv).
28.
Habinon sibitab, tomašt’ todas (Pоndal).
29.
Süuma-aluižed sibitab voikuks (Pоndal).
30.
Nenad’g’an sibitab – kenni kolob (Pоndal).
31.
Süuman sibitab – ijastus linneb (Pоndal).
32.
Kuled hüb’gän klungundan, ka ii hüväks (Pоndal).
33.
Variš klungab ii hüväks (Pоndal).
34.
Kol’caine musten’, ka läžuškan eli hond midani linneb (Pоndal).
35.
Koir ulaidab ii hüväks (Pоndal).
36.
Oiktan kämnen sibitab – kenni kät andab, huran kämnen sibitab – dengoikš (Järvenkülä).
37.
Ikutab ka kenni d’ohtutab (Kuja).
38.
Skočkheine čikitab – rugiž om eht’nu (Järvenkülä).
39.
Kudan’ om sirpüu, teravas otaškab houg’ (Pоndal).
40.
Udon vodon vast oma tähtot, ka bolat linnep äi (Voilaht).
41.
Konz kaži pezese, ka siloi tuloba adivod; kesk’uu lahkod pezese, ka tulob mužik, a kus om paza – ka tulob ak (Pоndal).
42.
Harag kačatab siibhän päu, ka ad’uu tuleb (Järvenkülä).
43.
Hil’ päčišpei strangahtab – ad’uu tuleb (Järvenkülä).
44.
Veresoks ristituks nukutab (Pоndal).
45.
Kaži pezose da laptaha mäp – pakičii tulop (Kuja).
46.
Künabruson sibitab, ka veresuu sijau magata (Pоndal).
47.
Paskharag kačatab, veresen vestin’ sanub (Pоndal).
48.
Lötod iisa rikta i mokita, ika ičiiž mamalo nižaha imeso toižuu svetuu (Pоndal).
49.
Iisa süuktakse lämoihe, ika huled kibedaks tegeb (Pоndal).
50.
Seglad iisa panda pähä, ika ed kazva sureks (Pоndal).
51.
Vihäudad ka madon manitad per’t’he (Pоndal).
52.
Konz mecas kiittas katl’as, ka akoile iisa söda päliči pangas, ika lapsil’ lin’das värad g’augad (Pоndal).
53.
Kudamb prihä šapkan pidab süumil’ ka nece gul’aiškab verhidme, a kudamb pidab tagarajou, ka se linneb pjanica (Pоndal).
54.
Konz veden kandad, da pläskičed, ka mužik pjanica linnieb.
Konz čajun g’od da valad stolale, ka mužik pjanica (Pоndal).
55.
Konz veden kandad täuded vädrad, siloi sanutas: mužikau lin’das hoikad hulod, a konz kandad et täuded vädrad, ka sanktad hulod (Pоndal).
56.
Gesli vencalo mändes kukištub ženih oiktau g’augau, ka erigandob akaspäi (Pоndal).
57.
Maid lämoile mäni, ka tariž panda solad teramba, eka lehman nižad haugetas (Pоndal).
58.
Lehm čakau lüpsaškap siloi, konz päliči mados haškahtap (Pоndal).
59.
Vaza tariž antta pä edelepei, miše paremba kazveiš (Järvenkülä).
60.
Kanou roža rusked – pigei muniškab (Järvenkülä).
61.
Čokkaižed panda ukson pelelo pälo, nu ka nimitte bol’ ii tuloške (Pоndal).
62.
Kohtun kibištab kuroil’ – säks (Ladv).
63.
Vahtokaz maid – vihmaks (Järvenkülä).
64.
Kaži kabriše, künziše – bur’guks (Vaag’är’).
65.
Torolind ku pitkha toraad’ab, rištan kezad i line (Sodjärv).
66.
Haug’ hambhat kazvatap kaikučele kudmaažele (Väag’är’).
67.
Kudmaane ku kadoškandeb, ka hambhad haagil’ kadoba sus (Kortlaht).
68.
Kuk laalab hondoks basnikš – kenni kolob (Vaag’är’).
69.
Kukoi loulab – uded vestid’ lind’as (Järvenkülä).
70.
Viliktunuden leiban söt ka jumalan jurud ed varaada (Sodjärv).
71.
Konz murhaažed lendlejad lendlobat kogool’, siloo i joršid’ järves kogoole keradasoo (Sodjärv).
72.
Mecas lajitoi ka mecanena ehtib (Järvenkülä).
73.
Veden päle lajitoi, ka vedes ehtib (Järvenkülä).
74.
Kagr mäni l’uustkele, lehm’ad-gi maidon polet'he, vähemban anttas (Järvenkülä).
75.
Svadebnijad ed sö, ka kezau tihad södas (Järvenkülä).

1.
Svad’bas ajaba ženih da nevest pagastale venčaimahaze i traviba.
Kattob eiž, zavertk kattob, vot sini i travitut.
Traviba susedad.
Molembit’ travitas, ak bolib i mužik bolib.
Pinoho pandas ka üks’ bolib i teine bolib.
Löudaba koldunįd’, nene koldunad pästtas hiid’.
A kudamod ii vįi löuta koldunat ka hätken bolišketas.
2.
Prizordui laps’.
Tuli vävu Vinglaspei, a minei oli roditut niičukeine.
Hän tuli(a oli hän bliskozor) i ninga koverzihe lapsen päle, a mini-se mel’he g’ohtįi.
Mä san: «Ii näge ka völ koverdase lapsele päle».
Miite laps’ magas’ ku magas’, sit’ nikus sijad iilä.
Mä i baihu, mä i bajuspei, ka laps’ vongub, nedalin’ mokičimei.
Se mä g’o it’keteses tegin’, se mä prizoraspei tegin’.
Völ pid’ab mez’ löuta, mitte laps’, mugįi i koldun löuta, üks’ veri štobį oliž, mustverine ka štobį i koldun mustverine.
Mä sit’ akha käelin, ak tegi g’o it’keteses, a laps’ minei it’kob, ni öl, ni pejal ...
Erašti bajutan ka bajuspei laps’ lendab da bibu kattob, lükeidan bajun eskei.
Vot kudamol eigal tuli, sit’ eigassei vongub.
Potom ak tuli da saab: «Oks’a, to täl ehtal päčhe ouged i vast, mina pezetan lapsen, vastįin’.(Mironovna Anna oli, Pečiine, hän eli mijal).
Nece ak vastįi lapsen da pezet’ i möst minei laps’ magadab, ii pid’a bajud, ii pid’a ni mid’a.
Kravat’he panon i kučkahta ii.
A sihesei nu ka hot’ sä mäno kuna taht, vongub i vongub, ku eidha tartunu.
Potom mini nevotihe: «Mäške, kacu, Anna Mironovna maltab tehta».
Tegi i minei laps’ päzįi.
3.
Živatad sä gesli laid ili hubin išked, se čas tuleb i živat sinei bolib.
Tulon erašti, g’omad ii g’o lehm.
Mänod tanhal, prostitįi.
G’oga soumeižehe koverdamįi, san: «Ižandeižed, emägeižed, prost’kad, enig min’a hubin sanund, enig hubin laind, prost’kad mindei nece kerdeine».
Nel’hä kerdha ninga.
Tulod, kacud, g’o lehm vessel’ i söb da g’ob.
Min’a tulin' mulįi tänna elämaha.
Lehmän ajan mecha, lehm tagaze kändase, nimid’a embįi tehta.
Röngub.
Mä kodihe i lehm mödha.
Mi tehta?
Sid’ akad mini saaba: mäno da tariče lehm stadha.
Sanu: «Mecižandeižed, mecemägeižed, otkat minun lehmeine neche stadha, prim’gat».
Koumašti ningana kävelin’ rostanihe da ninga pagižin’ da minei lehm kävuškanz’.
Gäl’ges üht pejäd ii tulnu kodihe.
4.
Kül’betiš oleskenz’ ižahdeine.
Pezomįi mä da podumein’ min’ni sigäna, minei tegob čustiid’ ičelįin’, ajaškandob, što erašti išttaze ed vįi, hubale sijale ajab, perzopoliškole ili kuna ni.
Mänod, prostitįi.
Oli i mecas.
Min’a g’on vet’, a mam saab: «Ala g’o nečiš luhtaspei, huba vezi».
Se-že tegob, määd prost’mahaze.
Vot sizar mäni da ot’ da luhteižespei vet’ gii, a mama saab: «Ala g’o necida vet’, huba vezi-se».
Hän zaboli ka lainata sül’gid’ ii vįind.
Potom käveli prost’mahaze.
5.
Mužikal da akal laps’ kol’, a lapsid’ oli ei.
Siriči miide porthiš vösketihe necen lapsen.
Parįi saab: «Kati, laps’ kol’?».
– «Koli, saap, Parįi, koli, slava tebe hospodi, kol’, pästi hot’ käded».
Hän sanįi ninga ka nece laps’ verdįi.
Ka mama g’ougiil’ ii vįind kävelta.
G’ougad kibištab i kävelta ii vįi, nikut libuda g’ougįil’ ii vįi, peižoti g’ougad hänel.
Sid’ miil’ ningiine časiineine da neche Karhil pol’he prostihe.
Koumašti prostihe i päzii.
Nel’l’anden kerdan g’o g’ougįil’ astuškanz’, mäni pagastale da koumeižele völ mäni i prostihe i sousem päzįi.
6.
Lehm kandaškab, ii vii rot’t’a ka abutad vedada vazan.
Maidon kahesa udojad em sögįi, potom sömei.
Ezmeine maid nece pagan maid.
Potom argeidamei lehmän.
Kašad kiitämei, vįidaldamei, andamei paleižen lehmäle.
Pezetan lehmän, panon sin’n’a g’umaleižen, roudad, vastan, sereižen, udaran keiken hosin sereižel.
Potom händan lühendan, lehmän keiken pezetan.
Tulon pert’he, tohust panon i hilit’ väheižen pan pavaričeižehe, maidon ninga kuurin.
Potom sömei maidon.
Paganan maidon vazale panesketihe.
Kudam enamban andab ka skopišketihe rahtįkš.
Ezmeine kandates ka pakiine, ii hüvä, rugamaid.
Paštad paklan ningoman da kanįile vöd.
Ez’mäks paganaha vädrha i lüpsad.
Otad paganan maidon, roudeižehe padaha viškeidad da päčhe panod.
Hän tegese ku kana-munamunarič, ningomaks paklaks tegese.
Necen otad da viičel čapad i vöd kaniile, tahtįit’ ka iče sö.

1.
Iunanpääd vast kaik ličindhiinad nütkitas i gättas öks kastken allo, miše ivanovskijau kastk’uu kastaiž.
2.
Prizorhiinad nütkitas i kuivatas.
Konz laps’ om prizoras, siloi lapsen kuritas nenil’ prizorhiinil’: pandas suukažehe hiluzid’, nened hiinäižed pandas hiluzile i kuritas.
Suren-ki ristitun kuritas, konz om prizoras, konz hondou süumau kactas.
3.
Konz pän kibištab, ka siloi mechumalan kuivatadas, haudutadas i gödas.
4.
Konz rügitab, g’odas muraškkored, haudutadas i g’odas.
I prostudaspäi g’odas.
5.
Konz gügedan lendad ka nadsaditoi, siloi gödas natsadgüren.
6.
Konz vacan kibištab ka mustikaižen kuivatut haudutadas i g’odas.
7.
Konz ristit läžub vesnuhau (läumain’ om, kaik sijad kibištab, eras ka kaiken magadab), ka siloi haudutadas vesnuhhiinid’ i g’odas.
8.
Konz laps’ läžub zolotuhas, siloi haudutadas zolotuhhiinid’, i lapson g’ottas i pezotadas nečuu veduu.
9.
Tät’uklehtesen sidotas konz g’augan herotad, ili konz ajab sor’mhe, ka siloi žarun vedab.
10.
Konz vacan kibištab, siloi g’odas kaugangüred.
Lapsolo haudutadas čajus, a surele nastoidas vinha.
11.
Bolbarbad g’odas rügihen täht.
Päčiš tömiše čugunas vedota, toižou päivau haudutadas i g’odas kuti čai.
12.
Konz pahkan ajab, mačohlehted lämäs vedos ligotada, muilatada i panda pahkan pälo.
13.
Kalinbarbad g’odas zolotuhan täht.
Kuivatadas gürod i oksat(toroh ii latte), haudutadas i pezotadas.
Anttas vähäine g’oda.
14.
Kukinkaranged kuivatas, haudutadas i g’odas zolotuhan täht i terfhudon täht.
15.
Miše higodaiž, ka tariž g’otta babarmbarboil’.
16.
Koivun urbaižed nastoidas vinha i g’odas, konz kül’mäd.
17.
Konz tegep kädele koiran lapan, siloi voitas garbl’uu ili paindas lämän liiban i liiban tačitas koirale.
18.
Kalinau lapsid’ pezetadihe i g’ottihe, konz lapsou korvišpäi valub, süumad kibištab (zolotuha).
19.
Vacankibištusespäi sösketihe kadagen mar’g’ad (haudutadas i g’odas).
20.
Prostudaspäi i nervnostišpäi g’odas gekophiinad, nastoidas vinha i g’odas.
21.
Purendhiinad g’ottas lapsile, haudutadas maidos i g’ottas konz om lapsuu purend.
Purendhiinad g’ottas vazalo, konz vazau vacas uraid’ab(haudutadas i pandas g’omha).
22.
Konz lomip lud ka lomothiinid’ haudutadas i sidotas.
23.
Miše rodnikad puhtastudaiš teramba, ka lehmän g’ottas gäl’ghe kandandad rodnikhiinil’ i sihlaižil’.
24.
Konz lehm vähemban andaškab maidod i konz kandab, siloi lehm g’ottas rodnikhiinil’.
Kuivatut rodnikhiinad haudutadas i g’ottas.
Rodnikhiinad nüt’kitas Junanpääd vast.
25.
Konz lendandtullii lapsou om ka tulliihiinad kuivatas, puuttas i nečuu tuhkau putkotadas kibedad.
26.
Konz lehm čakau lüpsab, siloi lüutas puikiižen, miše oliž lähtnu oksaine, i sid’ om riigįine, i nečhe riigįižehe lüpstas nečiš nižaspäi maidon.
Lüpstas i läbi kol’čaižes.
27.
Konz lehm hätken ii puhtastu, siloi tariž täi tabata i sötta lehmale liibadme.
28.
Konz lehm kandab, puhtastub, siloi lüpstas kuume kerdad paganaha vädrha, a potom pezetadas ristvedou i lüpstas puhthaze.
Potom kiittas surinkašad gärg maidos, panob emag kašad liipsupalale, panob pavaričhaižehe hilid’, panob ladanad, miše savustaiž, mäneb tanhale, ümbri lehmad proidub i nečiin’ liiban lehmale andab.
Tulob kodihe, panob kašan stolale i ezmäižen luzikan andab d’oočkaižele, miše toižuu voduu lehm tegiiž lähtmäižen, a ii härgäšt’.
29.
Konz g’augad kibištab ka haudutadas murašmätos g’augad.
Butuukan pandas murašmätho, mänob sinna murahaižid’, todas kodihe i pandas päčhe.
Konz hauduse, siloi puzertas i hositas g’augad muražvoil’.
30.
Konz ailastab, ka siloi sigankärzau abutoudihe (sigan riktas, kärzan čaptas i kuivatas).
31.
Konz rungun kibištab, siloi pandas ristitun kündusele, üks’ otab ludaižen kädehe, a toine otap kirfhen i iškeb ludaštme i čapetas; üks’ küzub: «Mida čapad», toine sanub: «Ut'ugan».
– «Čapa igaks kaikeks».
32.
Miše rungud ii kibištaiž rahndes, tariž konz ezmäižen kerdan gromiškab, ka tariž käraut’uuda kalačumid’.
33.
Konz laps’ hätkelo ii käu, ka čapetas gäl’ged, viičuu, sanutas: «Čapan strastin’».
34.
Konz lapsou om rustteine, ka pandas pölusele rusttan paikan, lapsen pidetas pimedas.
35.
Konz lapsou oma sugased ka lapsen vedas kül’betihe i vastoidas ezmäi, a potom hositas kvassil, pezotadas i kärautas rukaižihe.
36.
Lüpstas maidod nižaspäi, tehtas kolobaižen i pandas harg’oile, sidotas šuukuižuu paikau.
Nece om kibed hiitta, sugased kolobadme lähttaski.
37.
Konz ruskotap käzi libo g’aug – nece roža.
Rožan spravitas muga: hositas meluu i sidotas sinižuu bumagau; sidotas rusttan vatkesiižen ripakon.
38.
Konz kukoin’süumad oma, pärman kiittas i nečuu puruu hauttas süumad.
39.
Gänišan maks kukoinsüumišpäi ez’meine zel’l’.
40.
Kokib tik’ dupl’an i panob sinna käbuižid’.
Ende sanoudihe, miše tariž otta nece käbuine hambhil’ koumašti ka hambhid’ ii kibištaška nikonz.
41.
Iškmüu olakivehe soittas, ka letas kibinoižed modolo, rubile pälo i rubudod kuivaškatas.

1Hüvä vest’ Iisusan Hristosan polhe, Jumalan Poigan polhe, mäneškanzi ninga: 2Jumalan sanankandajiden kirjutusiš oma mugomad Jumalan sanad:   – Minä oigendan vestinkandajan   edel sindai,   hän vaumištab ten sinun edes.
3Kirgujan än’ kulub rahvahatomas mas:   Puhtastagat Ižandale te,   tehkat oiktoikš hänele tehuded!
4I oli muga.
Joan valati rahvahatomas mas i saneli, miše rahvahale tarbiž kärautas grähkišpäi i valatadas, miše heiden grähkäd oliži pästtud.
5Hänennoks tuli rahvast kaikiš Judejan agjoišpäi i Jerusaliman lidnaspäi.
Hö avaižiba ičeze grähkäd, i Joan valati heid Jordanjoges.
6Joannal oli päl soba verbl’udan karvoišpäi i nahkvö vösijal, hän söi čirggäižid i mezjaižiden met.
7Hän saneli: «Minun jäl’ghe tuleb vägevamb mindai, minä en rohti kumartas i rušta hänen kengiden pagloid-ki.
8Minä olen valatanu teid vedel, a hän valatab teid Pühäl Hengel.»

9Nenil päivil Iisus tuli Galilejan Nazaretan lidnaspäi, i Joan valati händast Jordanjoges.
10Konz Iisus libui vedespäi, Joan nägišti, kut rebitihe taivaz i Heng päzui Iisusan päle kut kühkjaine.
11Taivhaspäi kului än’: «Sinä oled minun armaz Poig, i sinunke om minun armastuz.»
12Pigai necen jäl’ghe Heng vedi Iisusan rahvahatomha maha.
13Hän oli rahvahatomas mas nel’l’kümne päiväd, i soton kodvi händast.
Hän eli sigä mecživatoiden keskes, i angelad pidiba hänes hol’t.

14Konz Joan oli tactud türmha, Iisus pördihe Galilejaha i saneleškanzi hüväd vestid Jumalan valdkundan polhe.
15Hän saneli: «Se aig om tulnu, Jumalan valdkund om lähenu.
Käraukatoiš grähkišpäi i uskkat hüvähä vestihe!»

16Konz Iisus astui Galilejajärven randadme, hän nägišti Simonan i hänen vellen Andrejan.
Hö laskiba verkoid järvhe, sikš ku oliba kalanikad.
17Iisus sanui heile: «Astkam minunke.
Minä tegen teid mehiden kalanikoikš.»
18Hö sid’-žo jätiba ičeze verkod i läksiba Iisusanke.
19Päliči tekeskustas Iisus nägišti Jakovan i hänen vellen Joannan, Zevedejan poigad.
Hö-ki oliba venehes verkoid kohendamas.
20Iisus sid’-žo kucui heid-ki.
Hö jätiba ičeze tatan Zevedejan i paukatud radnikoid veneheze i läksiba Iisusanke.

21Hö tuliba Kapernauman lidnaha.
Sobatan Iisus teravas mäni suimpert’he i openzi sigä.
22Rahvaz čududelihe hänen opendushe.
Hän openzi muga kut se, kenel om vald, a ei kut käskištonopendajad.
23Siloi lidnan suimpert’he tuli mez’, kudambas oli pagan heng.
Hän kidastaškanzi: 24«Midä sinä meišpäi tahtoid, Iisus Nazaretalaine?
Sinä oled tulnu vemha meid surmha!
Minä tedan, ken sinä oled – Jumalan Pühä!»
25No Iisus kel’di henged kovas: «Ole vaikti!
Lähte hänespäi!»
26Siloi pagan heng peksaškanzi mest, kidastaškanzi komedal änel i läksi hänespäi.
27Kaik čududelihe i küzeliba toine tošt: «Mi nece om?
Ka mitte nece uz’ openduz om, miše hän valdanke käskeb paganoile hengile, i hö kundleba händast?»
28I teravas hänen polhe tedištiba kaikjal, ümbri kaikes Galilejas.

29Suimpertišpäi lähttes hö pigai tuliba Simonan i Andrejan kodihe.
Jakov i Joan oliba mugažo ühtes heidenke.
30Simonan anop’ venui sijal, hänel oli žar, i hänen polhe sanuiba kerdalaz Iisusale.
31Iisus mäni hänennoks, oti kädes, abuti libuda.
Kibu sid’-žo läksi Simonan anopespäi, i hän zavodi adivoičetada heid.
32Ehtkoižel, konz päiväine oli lasknus, Iisusannoks todihe kaikid läžujid i mugomid, kenes eliba pahad henged.
33Rahvaz kaikes lidnaspäi oli keradanus verajannoks.
34Hän tegi tervhikš äi mehid, kudambad läžuiba erazvuiččil kibuil, küksi äi pahoid hengid i ei andand heile pagišta, ved’ hö teziba, miše hän om Messia.

35Aigoiš homendesel, konz oli völ pimed, Iisus nouzi i läksi irdale.
Hän mäni rahvahatomha tahoze i loiči sigä Jumalale.
36Simon i hänenke olijad läksiba ecmaha Iisusad 37i löuziba händast.
Hö sanuiba hänele: «Kaik eciba sindai.»
38No Iisus sanui: «Mängam nügüd’ lähembaižihe külihe i lidnoihe.
Minei tarbiž sinna-ki veda Jumalan sana, sen täht minä olen-ki tulnu.»
39Muga hän läksi i käveli kaikjal Galilejas, saneli Jumalan sanad äjiš suimpertiš i küksi pahoid hengid.

40Iisusannoks tuli prokazas läžui, lanksi kombuile, pakičeškanzi hänel abud i sanui: «Ku sinä tahtoid, ka void puhtastada mindai.»
41Iisusale tegihe žal’ händast.
Hän oigenzi käden, kosketi mest i sanui: «Minä tahtoin.
Tehte puhthaks.»
42Neniden sanoiden jäl’ghe kibu kerdalaz läksi hänespäi, i hän tegihe puhthaks.
43Iisus kovil sanoil käski hänele sid’-žo lähtta täspäi 44i sanui: «Kacu, ala pagiže necen polhe nikenele.
Mäne vaiše, ozutade papile i ve Jumalale lahj, kudamban oli käsknu Moisei antta puhtastandas, todištuseks heile.»
45No sigäpäi lähttes nece mez’ zavodi kaiktäna pagišta i sanelda vestid necen polhe, muga miše Iisus ei voind jo peitmata tulda ni ühthe lidnaha.
Hän eläškanzi rahvahatomiš tahoiš, i kaikjalpäi hänennoks tuleskeli rahvast.

2 Erases päiväs päliči Iisus möst mäni Kapernaumha.
Konz kaik kulištiba, miše hän om kodiš, 2tuli muga äi rahvast, miše ei olend sijad verajanno-ki.
Iisus saneli heile Jumalan sanoid.
3Hänennoks todihe ičeze kibus läžujan, kudamban kandoiba nel’l’ mest.
4Hö ei voinugoi nikut läheta neciš rahvazkogos Iisusannoks.
Siloi hö murenziba katusen Iisusan kohtas i pästiba reighu sijan läžujanke.
5Konz Iisus nägišti, kut vahvas hö uskoba hänehe, hän sanui läžujale: «Poigaižem, sinun grähkäd om pästtud.»
6No sigä ištuiba erased käskištonopendajad i meletiba: 7«Mikš hän muga sanub?
Hän nagrab Jumalad.
Ken toine ku ei Jumal voib pästta grähkäd?»
8Iisus kerdalaz el’genzi ičeze hengel, midä hö meletiba, i sanui heile: «Mikš tö muga meletat?
9Mi om kebnemb – sanuda läžujale: «Sinun grähkäd om pästtud», vai: «Libu, ota magaduzsija i kävele»?
10No miše tö tedaižit: Mehen Poigal om vald pästta grähkäd man päl», – nügüd’ hän sanui läžujale – 11«minä sanun sinei: libu, ota ičeiž magaduzsija i mäne kodihe.»
12Mez’ sid’-žo libui, oti magaduzsijan i kaikiden sil’miš läksi.
Kaik rahvaz čududelihe, ülenzoiti Jumalad i saneli: «Mugošt mö em nähnugoi völ nikonz.»

13Iisus läksi möst järven randale.
Kaik rahvaz tuliba hänennoks, i hän openzi heid.
14Sid’ hän mäni siriči sijad, kus keratihe rahvahaspäi maröunan maksuid, i nägišti Levian, Alfejan poigan, kudamb ištui sigä.
Iisus sanui hänele: «Astu minunke.»
Levi libui i läksi Iisusanke.
15Sid’ Iisus oli sömäs Levian kodiš.
Sigä oli äi maksunkeradajid i tošt grähkhišt rahvast, kudambad söiba Iisusanke i hänen openikoidenke.
Mugošt rahvast oli äi neniden keskes, ked käveliba Iisusanke.
16I konz käskištonopendajad i farisejad nägištiba necen, hö sanuiba hänen openikoile: «Kut hän söb i job ühtes maksunkeradajidenke i toižen grähkhižen rahvahanke?»
17Iisus kulišti necen i sanui heile: «Tervhile ei tarbiž lekarid, vaiše läžujile.
Minä en tulend kucmaha tozioiktoid, a tulin kucmaha grähkhižid käraudamhas Jumalaha.»

18Joannan i farisejiden openikad pühütiba.
Iisusal tuldihe küzumaha: «Mikš Joannan i farisejiden openikad pühütaba, a sinun openikad ei pühütagoi?»
19Iisus sanui: «Ved’ ei voigoi sajan adivod pühütada, konz ženih om völ heiden keskes!
Sihesai, kuni ženih om heiden keskes, hö ei voigoi pühütada.
20No tuleb se-ki aig, konz ženih ottas heilpäi, i siloi, nenil päivil hö pühütaškandeba.
21Niken ei pane paikad udes kanghaspäi hudraha sobaha, ika konz uz’ paik ištuse, ka reig linneb völ suremb.
22Mugažo niken ei vala ut vinad vanhoihe nahkastijoihe.
Siloi vin rebitab nahkan, i vin i astijad travišoiš.
Ei, uz’ vin tarbiž valada uzihe nahkastijoihe.»

23Iisus astui kerdan sobatan, lebupäivän, vil’l’pöudon röunadme, i hänen openikad asttes zavodiba katkoida tähkid.
24Siloi farisejad sanuiba hänele: «Kacu, mikš sinun openikad tegeba sobatan sidä, midä ei sa tehta?»
25No Iisus sanui heile: «Jose tö nikonz et olgoi lugenuded, midä David tegi, konz hänele i hänen mehile tegihe näl’g, a heil ei olend nimidä?
26Hän mäni Jumalan pühäkodihe, konz Aviafar oli ülembaižen papin, oti leibid, kudambid oli pandud altarile i kudambid ei sand söda nikenele toižele, vaiše papile, – a David söi iče i andoi nenile-ki, ked oliba hänenke.»
27I Iisus völ sanui heile: «Sobat, lebupäiv, om mehen täht, a ei mez’ ole sobatan täht.
I muga Mehen Poig om sobatan-ki ižand.»

3 Iisus läksi möst suimpert’he.
Sigä oli mez’, kudamban käzi oli kuivehtunu.
2Farisejad kacuiba, tervehtoitab-ik Iisus necen mehen sobatan, miše voiži jäl’ges väritada händast.
3Iisus sanui mehele, kudamban käzi oli kuivehtunu: «Tule ezile.»
4Hän küzui sid’ farisejil: «Midä voib tehta sobatan: hüväd vai pahad, pästta surmaspäi vai surmitada?»
Hö oliba vaikti.
5Iisus käredas kacuhti heihe, hän tuli pahaze mel’he heiden koviden südäimiden tagut.
Hän sanui mehele: «Oigenda käzi.»
I hän oigenzi käden, i se tegihe tervheks, kut toine-ki käzi.
6Farisejad mäniba irdale i sid’-žo ühtes irodalaižidenke meletaškanziba, kutak voiži surmita Iisusad.

7Iisus läksi ühtes openikoidenke järven randale, i hänenke astui sur’ rahvazkogo Galilejan maspäi.
Mugažo Judejan maspäi, 8Jerusalimaspäi, Idumejan maspäi, Jordanjogen tagapäi, i Tir- i Sidon-lidnoiden tahoišpäi tuli hänennoks äi rahvast, konz hö kulištiba, kut äjan hän voib tehta.
9Iisus käski openikoile vaumištada hänele veneh, miše nece rahvaz ei ahtištaiži händast.
10Ved’ hän oli tehnu tervhikš jo äjid, i kaik, kenel oliba kibud, tungihe hänennoks, miše kosketada händast.
11I ku paganad henged nägiba händast, hö lankteliba hänen edehe i kidastiba: «Sinä oled Jumalan Poig!»
12No Iisus kovas käski heile, miše hö ei sanuiži, ken hän om.

13Sid’ Iisus libui mägele.
Hän kucui ičezennoks nenid, keda hän iče tahtoi, i hö tuliba hänennoks.
14Iisus valiči heišpäi kaks’toštkümne mest, miše hö oližiba kaiken ühtes hänenke i miše hän jäl’ges oigendaiži heid vemha rahvahale Jumalan sanad, 15i andaiži heile valdan tehta tervhikš läžujid i küksta pahoid hengid.
16Hö oliba: Simon, kudamban hän nimiti Petraks, 17Jakov i hänen vel’l’ Joan, Zevedejan poigad, kudambile hän andoi nimen Voanerges – se om: jumalanjurun poigad –, 18Andrei, Filip, Varfolomei, Matvei, Foma, Alfejan poig Jakov, Faddei, Simon Kananit 19i Juda Iskariot, kudamb möhemba möi händast.

20Hö pördihe kodihe, i rahvast kogozihe möst muga äi, miše Iisus i hänen openikad ei voinugoi išttas sömha-ki.
21Konz Iisusan ičhižed kulištiba neciš, hö läksiba otmaha händast i sanuiba, miše hän om lähtnu melespäi.
22A käskištonopendajad, kudambad oliba tulnuded Jerusalimaspäi, sanuiba: «Hänes om Vel’zevul, i necen pahoiden hengiden pämehen vägel hän kükseb pahoid hengid.»
23Siloi Iisus kucui heid ičezennoks i pagiži heile ozoitezstarinoil: «Kut soton voib küksta sotonan?
24Ku valdkund jagase i ridleb iče ičezenke, ka se valdkund ei voiškande enamba eläda, 25i ku kanz jagase, ka se kanz ei voiškande enamba eläda.
26I ku soton libub iče ičeze päle i ridleb ičezenke, ka hän ei püžuškande, i hänen lop om tulnu.
27Niken ei voi putta vägekahan mehen pert’he i anastada hänen kodielod, ku ezmäi ei sido händast.
Vaiše siloi hän voib anastada pertišpäi kaik sijad.
28Todeks sanun teile: mehile pästtas kaik grähkäd i kaik pahad sanad Jumalad vaste, hot’ miččid hö oma sanunuded.
29No ken sanub pahad Pühän Hengen polhe, hänele igän ei linne prostindad.
Hän om värnik i maksab igähišt sudad.»
30Muga sanui Iisus, sikš ku hö oliba sanunuded, miše hänes om pagan heng.

31Iisusan mam i velled tuliba sihe tahoze, kus Iisus oli.
Hö jäiba irdale i oigenziba kucmaha händast.
32Ümbri hänes ištui äi rahvast, i hänele sanutihe: «Sinun mamaiž i sinun velled i sizared oma irdal i kucuba sindai.»
33No Iisus sanui heile: «Ken om minun mam?
Ked oma minun velled?»
34Hän kacuhti rahvahaze, kudamb ištui ümbri hänes, i sanui: «Naku oma minun mam i minun velled.
35Ken tegeb Jumalan tahton mödhe, se om-ki minun vel’l’, minun sizar i minun mam.»

4 Kerdan Iisus möst openzi järven randal.
Ümbri hänes kogozihe muga äi rahvast, miše hänele pidi mända veneheze.
Hän ištui venehes järvel, i kaik rahvaz oli randal.
2Hän openzi heid ozoitezstarinoil äjihe azjoihe.
Ninga hän heid openzi: 3«Kulgat!
Mez’ läksi semendamha.
4I konz hän semenzi, tegihe muga, miše erased semned lanksiba teverhe, i lindud tuliba i söiba jüväd.
5Erased semned lanksiba kivimaha, kus semnile oli vähä mad.
Nene semned teravas läksiba orahaižile, sikš ku ma ei olend süvä.
6No konz päiväine paštaškanzi, orahaižed vänttuiba, i ku niil ei olend jurid, ned kuivehtuiba.
7Erased semned lanksiba ogahheiniden keskhe, ogahhein kazvoi i täpsi orahaižid, i villäd ei kazvand-ki.
8No erased semned lanksiba hüvähä maha.
Ned läksiba orahaižile, kazvoiba i andoiba hüvän villän, eraz andoi koumekümne jüväd, eraz kuz’kümne, eraz sada jüväd.
9I hän sanui: «Kenel oma korvad kulda, ka se kulgaha!»

10Konz Iisus jäi ičeze ümbriolijoidenke i kahtentoštkümnen openikanke, hö küzuiba händast necen ozoitezstarinan polhe.
11Hän sanui heile: «Teile om anttud teta Jumalan valdkundan peitazjad.
No toižile, irdpoližile, kaik tuleb vaiše ozoitezstarinoiden kal’t,   12muga miše hö ičeze sil’mil kacuba   i ei nähkoi,   ičeze korvil kuleba i ei el’gekoi.
A ku hö käraudaižihe Jumalaha,   siloi hö päzuižiba grähkišpäi.»

13Sid’ Iisus sanui: «Ku tö et voigoi el’geta necidä ozoitezstarinad, ka kut voit el’geta toižid ozoitezstarinoid?
14Semendai semendab sanan.
15Semen, kudamb oli semetud teverhe, om neniden mehiden polhe, kudambad kuleba sanan, no sid’-žo soton tuleb i tembaidab sen, mi oli semetud heiden südäimihe.
16Mugažo semenduz kivimaha oma nene mehed, kudambad kuleba sanan i ihastusenke kerdalaz otaba sen, 17no heil ei ole jurid, hö uskoba vaiše lühüdan aigan.
Konz tuleb ahtištuz vai küksend sanan tagut, ka hö sid’-žo hül’gäidaba necen sanan.
18Semen, kudamb oli semetud ogahheiniden keskhe, znamoičeb nenid mehid, kudambad kuleba sanan, 19no nece sana ei to villäd, sikš miše necen elon holed, himo olda elokahan i toižed himod mäneba heiden südäimihe i täptaba necen sanan.
20No semenduz hüvähä maha znamoičeb nenid mehid, kudambad kuleba sanan i otaba sen südäimihe.
Hö toba satust, eraz koumhekümnehe, eraz kudhekümnehe, eraz sadaha kerdha enamba.

21Iisus sanui: «Todas-ik lamp sen täht kodihe, miše panda se astijan alle vai magaduzsijan alle?
Se pandas lampanpidimehe, miše näguiži!
22Ved’ ei ole nimidä peitolišt, mi ei tuliži sil’mnägubale, ei voi nimidä peitta, miše sidä nikonz ei voiži nägištada.
23Kenel oma korvad kulda, ka se kulgaha.»
24I hän sanui heile: «Homaikat, midä kulet.
Miččel märal tö märičet, sil teile-ki märitaškatas, da völ pälpäi-ki pandas teile, kundlijoile.
25Kenel om, sille anttas, no kenel ei ole, sil ottas se-ki, midä hänel om.»

26Iisus sanui: «Mugoine om Jumalan valdkund.
Mez’ semendab semnen maha.
27Hän magadab öl i heraštub kaiken toižel päiväl, a semen mäneb orahaižele i kazvab, hän ei teda kut.
28Ma iče tob satust, ezmäks seikhen, sid’ tähkan, sid’ täuded jüväd tähkas.
29I pigai, konz vil’l’ om küps, hän oigendab sirpin, sikš ku rahnmižen aig om tulnu.»

30Völ Iisus sanui: «Min karččine Jumalan valdkund om?
Miččel ozoitezstarinal voiži ozutada sidä?
31Se om kuti gorčicansemen.
Konz gorčicansemen semetas maha, se om henomb kaikid toižid semnid mirus, 32no sen taimen libub maspäi i kazvab surembaks kaikid toižid, midä linmal kazvab.
Sil oma mugoižed sured oksad, miše taivhan lindud voiba tehta ičeze pezad niiden oksiden kuvahaižihe.»
33I hän saneli rahvahale Jumalan sanad äjil mugoižil ozoitezstarinoil severdan, miverdan hö voiba kundelta.
34Ozoitezstarinoita hän ei pagižend heile, no ičeze openikoile hän nevoi kaiken kesknezoi.

35Sen päivän ehtal Iisus sanui openikoile: «Nügüd’ lähtkam toižele randale.»
36Openikad pästiba rahvahan i ištuihe veneheze, kus ištui jo Iisus.
Toižid-ki venehid läksi hänenke.
37Ühtnägoi libui sur’ tullei, i lainhed löihe üliči venehen laidoiš, i veneh zavodi täuttas vedel.
38No Iisus magazi venehen peras pöluz pän al.
Openikad heraštoitiba händast i sanuiba: «Opendai, ed-ik holdu siš, miše mö uptam!»
39Siloi hän libui, kel’di tulleid i käski järvele: «Tüništu, tule hilläks!»
Tullei tüništui, tegihe lujas tün’.
40Iisus sanui heile: «Mikš tö muga varaidat?
Kut teil ei ole uskondad?»
41Siloi hö pöl’gästuiba völ-ki enamban i küzeliba toine tošt: «Kenak nece mez’ om?
Tullei i lainhed-ki kundleba händast.»

5 Hö tuliba toižele järvenrandale gadaralaižiden maha.
2Konz Iisus läksi venehespäi, sid’-žo hänele vastha tuli kal’l’kaumoišpäi mez’, kudambas oli pagan heng.
3Mez’ eli neniš kaumoiš, i niken ei voind händast sidoda, eskai čapil-ki.
4Äi kerdoid händast sidotihe jaugoiš i käziš, no hän rebiti čapid käzišpäi i murenzi raudad jaugoišpäi, i niken ei voind tüništoitta händast.
5Kaik päiväd i öd hän oli mägil i kaumoiš i kidasti i löi ičtaze kivil.
6Konz hän nägišti edahanpäi Iisusan, hän joksi vastha, kumarzihe hänele 7i kidastaškanzi komedal änel: «Midä sinä tahtoid minuspäi, Iisus, Ülembaižen Jumalan Poig?
Jumalan täht pakičen, ala mokiče mindai!»
8Ved’ Iisus oli käsknu sille: «Lähte, pagan heng, neciš mehespäi!»
9«Kut sindai kuctas?»
– Iisus küzui.
Hän sanui: «Legion om minun nimi, sikš ku meid om äi.»
10Henged pakiten pakičiba, miše Iisus ei küksiži niid siš tahospäi.
11Mägenno paimenzihe äi sigoid.
12Kaik paganad henged pakičeškanziba Iisusad: «Oigenda meid sigoihe, anda meile mända niihe.»
13Hän hökkähtui.
Siloi paganad henged pageniba mehespäi i loihe sigoihe, i kaik sigoiden kogo tacihe mürkas randaspäi järvhe.
Sigoid oli läz kahttuhad, i ned upsiba kaik.
14Sigoiden paimned pästiba pagod i starinoičiba necen polhe lidnas i küliš.
Äi rahvast läksi kacmaha, midä oli tehnus.
15Hö tuliba Iisusannoks i nägištiba sen mehen, kudambas oli olnu legion pahoid hengid, i sädod oliba hänen päl, i hänen mel’ oli terveh.
Hö pöl’gästuiba.
16Ked oliba nähnuded kaiken, starinoičiba toižile, midä oli tehnus pahoil hengil mokitud mehele da midä sigoile.
17Siloi kaik pakičeškanziba, miše Iisus läksiži heiden elotahospäi.
18Konz Iisus mäni veneheze, nece mez’, kudambaspäi läksiba pahad henged, pakiči, miše voiži olda hänenke.
19No Iisus kel’di händast i sanui hänele: «Mäne kodihe ičhižidennoks i sanu heile, midä Ižand tegi sinun täht, kuverdan armoid hän andoi sinei.»
20Mez’ läksi sigäpäi i Kümnen lidnan tahol saneleškanzi, midä Iisus oli tehnu hänele.
Kaik čududelihe.

21Konz Iisus pördihe venehel järven toižele randale, hänennoks kerazihe äi rahvast.
Konz hän oli völ järvenrandal, 22sinna tuli eraz suimpertin pämez’, kudamban nimi oli Jair.
Nägištades Iisusan, mez’ lanksi hänen jaugoihe i 23lujas pakičeškanzi: «Tule, minun tütär om jo surmankündusel.
Pane käded hänen päle, ka hän tegese tervheks, ei kole.»
24Iisus läksi mehenke, i heiden jäl’ghe astui äi rahvast, hö kaik tungihe hänennoks.
25Sigä oli völ naine; händast mokiči verenvodand jo kaks’toštkümne vot.
26Hän äjan tirpoi äjiš lekarišpäi i pidi jo kaiken ičeze kodielon.
No hänele ei tehnus paremba, vaiše hondomba.
27Hän oli kulnu Iisusan polhe, i nügüd’ hän tungihe neciš sures rahvazkogos Iisusan taga i kosketi hänen sobad.
28Naine meleti: «Ku voin kosketada vaiše hänen sobad, ka siloi minä tervehtun.»
29I sid’-žo hänel veri azotihe, i hän riži hibjas, miše tegihe tervheks neciš kibuspäi.
30Sen-žo aigan Iisus-ki riži ičesaze, miše hänespäi oli lähtnu väged.
Hän kärauzihe neciš rahvazkogos i küzui: «Ken kosketi minun sobid?»
31Openikad sanuiba hänele: «Sinä näged, miččes rahvazkogos oled, i küzud: ken kosketi mindai?»
32No Iisus kacui ümbriže, miše nägištada sen, ken necen oli tehnu.
33Naine säreganzi pöl’gästusiš, hän tezi, midä om hänele tehnus.
Hän tuli Iisusannoks, lanksi hänen edehe i sanui kaiken toden.
34Iisus sanui hänele: «Tütrudem, sinun uskond tegi sindai tervheks.
Mäne tünäs, sinä linned terveh sinun kibuspäi.»
35Konz Iisus völ pagiži, todihe suimpertin pämehele kodišpäi vest’: «Sinun tütär koli.
Mikš völ mokičed opendajad?»
36Necen kulištades Iisus sid’-žo sanui pämehele: «Ala varaida, vaiše usko.»
37Hän ei käskend nikenele toižile mända hänenke, vaiše Petrale, Jakovale i Joannale, Jakovan vellele.
38Hö tuliba suimpertin pämehen kodinnoks.
Iisus nägišti äi kidastajad rahvast i kulišti itkun da suren voikun.
39Hän mäni kodihe i sanui: «Mikš tö muga lujas kidastat i voikat?
Laps’ ei ole kolnu, hän magadab.»
40Erased nagraškanziba Iisusad.
No hän küksi kaikid irdale, oti ičezenke lapsen tatan i maman i hänenke tulnuzid i mäni honusehe, kus laps’ venui.
41Hän oti last kädes i sanui hänele: «Talifa kumi!», mi znamoičeb «Neičukaine, sanun sinei: libu!»
42Kerdalaz neičukaine libui i käveleškanzi; hän oli kaks’toštkümnevozne.
Kaik, ked nägiba necen, lujas čududelihe.
43Iisus käski kaikile, miše niken toine ei saiži tedoid necen polhe.
Neičukaižele hän käski antta söda.

6 Iisus läksi sigäpäi i tuli ičeze kodilidnaha, i openikad astuiba hänenke.
2Konz tuli sobat, hän opendaškanzi suimpertiš, i äjad, ked kundliba händast, čududelihe i küzeliba toine tošt: «Kuspäi hän om sanu kaiken necen?
Mitte om nece mel’, kudamb hänele om anttud?
Miččed oma nene sured tegod, kudambad tegesoiš hänen käziden kal’t?
3Ei-ik hän ole se sauvoi, Marian poig, Jakovan, Josijan, Judan i Simonan vel’l’?
Tägä hänen sizared-ki eläba, meiden keskes.»
I hö hül’gäižiba händast.
4Iisus sanui heile: «Nikus Jumalan sanankandajad muga ei alenzoitkoi, kut kodilidnas, ičhižiden keskes i ičeze kodiš.»
5I hän ei voind tehta sigä nimittušt sur’t tegod, vaiše tegi tervhikš kuverz’-se läžujad, kudambiden päle pani ičeze käded.
6Hän nägi, miše rahvaz ei usko hänehe, i nece čududeli händast.
Hän käveli sid’ külidme i openzi.

7Iisus kucui kaks’toštkümne openikad ičezennoks i oigenzi heid matkha kaksin.
Hän andoi heile valdan küksta mehišpäi paganoid hengid.
8Hän ei käskend nimidä otta kerdale, vaiše kalun: ei šaugud, ei leibäd, ei rahad vöhö.
9Hö voiba panda jaugha sandalid, no ei sand panda päle kaht paidad.
10I hän sanui heile: «Miččehe pert’he tulet, ka elägat sigä sihesai, kuni teile tarbiž lähtta sigäpäi.
11I ku ken-se ei pästa teid vai ei kundleškande, ka lähtkat sigäpäi i pudištagat pölü jaugoišpäi todištuseks, miše hö oma värnikad Jumalan edes.
Todeks sanun teile: Sodomale i Gomorrale linneb kebnemb sudanpäivän, mi necile lidnale.»
12I openikad läksiba matkha i saneliba, miše kaikile tarbiž kärautas grähkišpäi.
13Hö küksiba äi pahoid hengid, voidliba pühävoil äjid läžujid i tehliba heid tervhikš.

14Irod-kunigaz-ki kulišti Iisusan polhe, kudamban nimi oli jo tetab kaikjal.
Hän sanui: «Nece mez’ om-ki Joan Valatai, kudamb eläbzui kollijoišpäi, sen tagut hän tegeb-ki nene sured tegod.»
15Toižed sanuiba, miše nece om Ilja, toižed, miše Jumalan sanankandai, mugoine kut toižed-ki Jumalan sanankandajad.
16Konz Irod kulišti sen, hän sanui: «Nece om Joan, kudambal minä käskin čapta pän, hän om eläbzunu.»
17Nece Irod oli käsknu tabata Joannan, panda händast čapihe i tacta türmha.
Necen hän oli tehnu ičeze vellen Filippan akan Irodiadan tagut.
Irod oli nainu Irodiadal, 18no Joan oli sanunu hänele: «Sinei ei sa eläda ičeiž vellen akanke.»
19Irodiada ei navedind Joannad i tahtoi rikta händast, no ei voind.
20Ved’ Irod varaiži Joannad i tezi, miše Joan om oiged i pühä mez’, i sikš kaiči händast.
Hän äjan tegi kundeltes Joannad i navedi kundelta händast.
21I tuli mugoine aig, konz Irodiada voi tehta, midä tahtoi.
Ičeze sündundpäivän Irod tegi praznikan ičeze ülembaižile mehile, saldatoiden pämehile i Galilejan elokahile mehile.
22Irodiadan tütär tuli siloi sinna i tancui, mi oli mel’he Irodale i hänen adivoile.
Kunigaz sanui neiččele: «Pakiče minai, midä tahtoid, sen minä sinei andan.»
23I hän andoi vahvan sanan: «Hot’ midä minai pakiče, sen minä sinei andan, hot’ pol’ mad-ki.»
24Neižne mäni irdale i küzui mamalaz: «Midä minei pakita?»
Mamaze sanui: «Pakiče Joan Valatajan pä.»
25Neižne rigehti tagaze kunigahannoks i sanui: «Tahtoin, miše sinä andaižid minei sid’-žo astijal Joan Valatajan pän.»
26Kunigaz tuli pahaze mel’he, no ku hän adivoiden aigan oli toivotanu sen vahvas, ka ei voind otta ičeze sanoid tagaze.
27Hän sid’-žo oigenzi saldatan i käski toda Joannan pän.
28Saldat mäni türmha i čapoi Joannal pän.
Sid’ hän toi pän astijal i andoi neiččele, a neižne andoi pän mamaleze.
29Konz Joannan openikad kulištiba necen, hö tuliba otmaha hänen hibjan i paniba maha.

30Apostolad kogozihe Iisusannoks i sanuiba hänele kaiken, midä hö oliba tehnuded i kut opendanuded.
31Hän sanui heile: «Astkat minunke rahvahatomha tahoze, i lebaikatoiš.»
Äi rahvast tuleskeli kaiken aigan, i openikoil eskai ei olend aigad söda-ki.
32Muga hö läksiba venehel rahvahatomha tahoze, miše olda üksnäze.
33No rahvaz homaiči, kut hö läksiba matkaha.
Äjad tundištiba heid, joksiba kaikiš lidnoišpäi sinna, ehtiba tulda aigemba heid-ki i kogozihe hänennoks.
34Konz Iisus läksi venehespäi i nägišti kaiken necen rahvahan, hänele tegihe žal’ heid, sikš ku hö oliba kuti lambhad paimneta.
Hän zavodi opeta heid äjihe azjoihe.
35Konz zavodi ehttuda, openikad tuliba hänennoks i sanuiba: «Nece om rahvahatoi taho, a om jo möhä.
36Pästa heid, miše hö läksižiba lähembaižihe pertihe i külihe ostmaha ičeleze leibäd, ved’ heil ei ole nimidä sömäd.»
37«Antkat tö heile söda», – virki Iisus.
Hö sanuiba hänele: «Pidab-ik meile mända ostmaha kahtelsadal dinarijal leibäd i antta heile söda?»
38Iisus küzui: «Äjak leibäd teil om?
Mängat kacmaha.»
Hö tedištiba i sanuiba: «Viž leibäd i kaks’ kalad.»
39Iisus käski ištutada rahvast kogoihe vihandale normele.
40Rahvaz ištuihe kogoihe, sada i vižkümne mest kogos.
41Sid’ hän oti ned viž leibäd i kaks’ kalad, kacuhti ülähäks taivhaze i kiti Jumalad.
Hän lohkaiži leibäd i andoi supalad ičeze openikoile, i hö jagoiba rahvahale.
Mugažo hän jagoi kaikile nene kaks’ kalad.
42Kaik söiba külläks.
43I keratihe leibpaloid da kalan jändusid kaks’toštkümne täut puzud.
44Sömäs oli olnu läz vittuhad mužikad.

45Teravas sen jäl’ghe Iisus käski openikoile išttas veneheze i mända toižele randale, Vifsaidahapäi, kuni hän pästab rahvahan.
46Hän sanui heile kaiked hüväd i läksi mägele loičmaha.
47Konz tuli eht, veneh oli jo kesk järved, a Iisus oli üksnäze mägel.
48Hän nägi, miše openikoile oli jüged souta vasttulleihe.
Ön nelländen varjoičendaigan hän tuli vetme heidennoks i tahtoi mända siriči heid.
49Konz hö nägištiba, miše hän astub vetme, hö meletaškanziba, miše heile se ozutihe, i kidastaškanziba.
50Hö kaik nägiba händast i pöl’gästuiba.
No sid’-žo Iisus zavodi pagišta heidenke: «Olgat tünäd, nece minä olen.
Algat varaikoi.»
51Hän ištuihe heidennoks veneheze, i tullei tüništui.
Openikad jalos čududelihe i kacuiba hänehe avoin suin.
52Hö ei el’gendanugoi, midä oli tehnus leibile, sikš ku heiden südäimed oliba völ mugoižed kovad.

53Hö ehtatihe päliči järves, tuliba Gennisaretan maha i läksiba randha.
54Konz hö läksiba venehespäi, rahvaz sid’-žo nägišti, ken tuli, 55i joksten veiba necen vestin kaikjale.
Sinna toskeltihe magaduzsijoil läžujid, konz kulištadihe, kus Iisus om.
56I hot’ kuna hän oliži männu, lidnaha, surhe vai penhe külähä, rahvaz toskeli läžujid irdale i pakiči hot’ kosketada hänen sädon röunad.
I kaik, ked kosketiba händast, tegihe tervhikš.

7 Erased käskištonopendajad tuliba Jerusalimaspäi, i ühtes farisejidenke kogozihe Iisusannoks.
2Konz hö homaičiba, miše erased hänen openikad söškanziba paganoil, pezmatomil käzil, ka hö lajiškanziba heid.
3Ved’ farisejad, kut i kaik evrejalaižed, eläba tatoiden käsköiden mödhe: hö ei sögoi nikonz pezmata käzid heiden uskondan käsköiden mödhe.
4I konz hö tuleba bazaralpäi, ka hö ei sögoi čorskmata vet päle.
Heil om äi toižid-ki käsköid, kudambiš hö pidäsoiš: jondastijoiden, savipadoiden, katliden i laučoiden pezemine heiden veron mödhe.
5Sid’ farisejad i käskištonopendajad küzuiba Iisusal: «Mikš sinun openikad ei elägoi tatoiden käsköiden mödhe, i söba pezmatomil käzil?»
6Hän sanui heile: «Tö, koiverdelijad!
Oikti endusti teiden polhe Isaija.
Ved’ Jumal om sanunu Pühiš Kirjutusiš:   – Nece rahvaz pidäb mindai korktas arvos vaiše hulil,   no heiden südäin om edahan minuspäi.
7Tühjan hö kumardasoiš minei,   ku opendaba ičeze opendushe,   rahvahal tehtud käsköihe.
8Tö kärauzitoiš Jumalan käsköspäi i elät rahvahal tehtud käsköiden mödhe: tö pezet savipadad i jomastijad, i teget äi tošt-ki mugošt.»
9I hän völ sanui: «Mahtat tö tehta tühjaks Jumalan käskön, miše voižit eläda ičetoi käsköiden mödhe!
10Moisei om sanunu: «Ole hüvä ičeiž tatale i mamale» i «Ken sanub pahad tatale i mamale, ka todeks händast tarbiž surmita».
11No tö sanut: Ken sanub ičeze tatale vai mamale: «Midä tö tahtoit minuspäi sada, ka se om «korvan», sen olen toivotanu Jumalale lahjaks», 12i tö et antkoi enamba hänele abutada ičeze tatale i mamale.
13Muga tö eläden i opeten ezitatoiden käsköiden mödhe teget tühjaks Jumalan sanan.
I äi tošt-ki tö teget, mugošt-žo.»

14Iisus kucui kaiken rahvahan ičezennoks i sanui: «Kulgat kaik mindai i el’gekat.
15Se, mi tuleb meheze irdalpäi, ei voi tehta händast paganaks, a se tegeb mehen paganaks, mi tuleb hänen südäimespäi irdale.
16Kenel oma korvad kulda, ka se kulgaha!»
17Konz Iisus läksi rahvahan keskespäi i tuli kodihe, openikad pakičiba händast sel’genzoitta nene ozoitezsanad.
18Hän sanui heile: «Olet-ik tö-ki mugoižed el’getomad?
Et-ik voigoi el’geta, miše se, mi tuleb meheze irdalpäi, ei voi tehta händast paganaks?
19Se ei mäne hänen südäimehe – se mäneb vacha, i sigäpäi irdale i sil kaik söm’ puhtastase.»
20I hän sanui völ: «Mi tuleb mehen südäimespäi irdale, se tegeb händast paganaks.
21Ani mehen südäimespäi lähteba pahad meletused, verhan akanke magadamine, vedeluzelo, rikond, 22vargastuz, ažlakuz’, pahuz’, manitelend, kebn elo, kadehsil’m, pahad sanad Jumalad vaste, ülendeluz, meletomuz’.
23Kaik nece paha lähteb mehen südäimespäi i tegeb händast paganaks.»

24Iisus läksi sigäpäi Tiran i Sidonan tahoze.
Hän mäni ühthe pert’he i tahtoi olda tundmatoman, no ei voind jäda.
25Hänen polhe kulišti üks’ naine, kudamban tütres eli pagan heng, i naine tuli hänennoks i lanksi hänen jaugoihe.
26Hän ei olend evrejalaine, a oli Sirian finikialaine.
Hän pakičeškanzi Iisusad küksta pahan hengen hänen tütrespäi, 27no Iisus sanui: «Anda ezmäi lapsile söda külläks.
Ei ole hüvä otta lapsil leibäd i antta sidä koiraižile.»
28Naine sanui: «Hüvä opendai, ved’ koirad-ki voiba stolan al söda leibmuruid, kudambad lankteba lapsilpäi.»
29Siloi Iisus sanui hänele: «Ku ninga sanuid, mäne.
Paha heng om lähtnu sinun tütrespäi.»
30Naine tuli kodihe i nägišti, miše paha heng oli lähtnu lapsespäi.
Hän venui sijal.

31Iisus läksi möst Tiran i Sidonan tahospäi i tuli Kümnen lidnan tahon kal’t Galilejajärvele.
32Sigä hänennoks todihe kurdiž mez’, kudamb ei voind hüvin pagišta, i pakitihe, miše Iisus paniži käden mehen päle.
33Iisus oti händast eriži rahvahaspäi, pani sormed hänen korvihe, sül’gi i kosketi hänen kel’t.
34Sid’ hän kacuhti taivhaze, hengahti i sanui kurdhole: «Effafa», mi om «avaite».
35Siloi mehen korvad avaižihe, i hänen kel’ välleni, i hän pagižeškanzi hüvin.
36Iisus ei käskend mehile sanuda neciš nikenele, no midä enamba hän ei käskend, sidä enamba hö saneliba vestid neciš kaikjal.
37Kaik lujas čududelihe i saneliba: «Hüvin hän om kaiken tehnu.
Kurdhoid hän tegeb kulijoikš, lamanoid – pagižijoikš.»

8 Nenil päivil kerazihe ani äi rahvast, i heil ei olend nimidä söda.
Iisus kucui openikoid ičezennoks i sanui: 2«Minei om žal’ necidä rahvast.
Hö oma minunke jo koume päiväd, a heil ei ole nimidä söda.
3Ku oigendan heid kodihe näl’gäl, ka hö väzuba tel.
Erased heišpäi oma tulnuded edahanpäi-ki.»
4Openikad sanuiba hänele: «Kuspäi tägä rahvahatomas mas ken-ni voiži sada leibäd, miše heid kaikid sötta?»
5«Kuverz’ teil om leibäd?»
– Iisus küzui.
Hö sanuiba: «Seičeme.»
6Iisus käski rahvahale išttas maha.
Sid’ hän oti nene seičeme leibäd, kiti Jumalad, lohkaiži leibäd i andoi palad openikoile, miše hö jagaižiba.
Openikad jagoiba leibäd rahvahan keskes.
7Heil oli mugažo kuvert-se kalašt.
Iisus kiti Jumalad kalas i käski jagada ned-ki.
8Rahvaz söi külläks, i jänuzid supaloid keratihe seičeme puzud.
9Söjid oli läz nellädtuhad.
Iisus pästi heid 10i kerdalaz ištuihe openikoidenke veneheze i läksi Dalmanufan tahoze.

11Erased farisejad tuliba i zavodiba ridelta Iisusanke.
Hö tahtoiba kodvda händast i pakičiba hänel tundmuztegod, kudamb tuliži taivhaspäi.
12Iisus hengahti süväs i sanui: «Mikš nece rahvaz pakičeb tundmuztegod?
Todeks sanun teile: necile rahvahale ei antkoi mugošt tundmuztegod.»
13I hän jäti heid, ištuihe möst veneheze i läksi toižele randale.

14Openikad oliba unohtanuded otta leibäd kerdale.
Heil oli venehes vaiše üks’ leibpärp.
15Iisus käski heile: «Olgat herkhil!
Varaikat farisejiden muigotest i Irodan muigotest.»
16No hö pagižiba kesknezoi: «Meil ei ole leibäd.»
17Iisus homaiči necen i sanui: «Mikš tö pagižet siš, miše teil ei ole leibäd?
Et-ik tö völ-ki el’gekoi, et tärtkoi?
Oma-k teiden südäimed völ-ki kovidunuded?
18Oma ved’ teil sil’mäd, et-ik tö nähkoi?
Oma ved’ teil korvad, et-ik tö kulgoi?
I et-ik tö muštkoi: 19konz jagoin ned viž leibäd videletuhale mehele, äjak täut puzud supaloid tö kerazit?»
«Kaks’toštkümne», hö sanuiba.
20«A konz jagoin ned seičeme leibäd nelläletuhale?
Äjak täut puzud supaloid tö siloi kerazit?»
Hö sanuiba: «Seičeme.»
21Iisus sanui heile: «Kutak tö et el’gekoi?»

22Hö tuliba Vifsaidaha.
Sigä Iisusannoks todihe soged mez’ i pakitihe kosketada händast.
23Iisus oti sogedan kädes i vei händast külän taga.
Sid’ hän sül’gi mehen sil’mihe, pani käded hänen päle i küzui: «Näged-ik midä?»
24Mez’ kacui i sanui: «Minä nägen mehid – hö oma kuti pud, vaiše käveleba.»
25Iisus pani udes käded mehen sil’mile, i käski hänele kacta.
Hän tegihe ani tervheks i nägi kaiken hüvin.
26Iisus oigenzi händast kodihe i sanui: «Ala mäne neche külähä, ala sanu nikenele küläs.»

27Iisus i hänen openikad läksiba külihe, kudambad oliba Filippan Kesarian ümbrištos.
Matkas hän küzui openikoil: «Ken minä olen mehiden sil’miš?»
28Hö sanuiba: «Ühted sanuba, miše sinä oled Joan Valatai, toižed – Ilja, koumanded sanuba, miše mitte-se Jumalan sanankandai.»
29«Nu a kut tö?»
– küzui Iisus.
«Ken minä olen teiden sil’miš?»
Petr sanui hänele: «Sinä oled Messia.»
30Iisus käski heile, miše hö ei sanuiži hänen polhe nikenele.

31Sid’ Iisus zavodi starinoita openikoile, miše Mehen Poigale tarbiž äi mokitas.
Rahvahan vanhembad, ülembaižed papid, käskištonopendajad käraudasoiš hänehe sel’gin, i händast surmitas, no koumandel päiväl hän eläbzub.
32Hän pagiži necen polhe ani peitmata.
Siloi Petr vei händast eriži i zavodi laida händast.
33No Iisus kärauzihe, kacuhti openikoihe i sanui kovas Petrale: «Mäne sen tehe, soton!
Sinä ed meleta kut Jumal, a meletad kut mez’!»

34Iisus kucui rahvast i ičeze openikoid i sanui heile: «Ku ken-ni tahtoib eläda minun mödhe, ka unohtagha ičtaze, otkaha ičeze rist i astkaha minunke.
35Ved’ ken tahtoib kaita ičeze henged, ka kadotab sen, no ken kadotab ičeze hengen minun tagut i hüvän vestin tagut, ka kaičeb sidä.
36No midä ližad om mehele, ku hän sab ičeleze kaiken mirun, no kadotab ičeze hengen?
37Miččel maksul mez’ voib ostta ičeze hengen tagaze?
38Ken huiktelese mindai i minun sanoid necen jumalatoman i grähkhižen sugupol’ven keskes, sidä Mehen Poig-ki huikteleškandese, konz hän tuleb Tataze hoštoteses pühiden angeloidenke.»
9 I völ ližazi: «Todeks sanun teile: tägä seižujan rahvahan keskes oma mugoižed, kudambad ei kolgoi edel ku nägištaba, miše Jumalan valdkund om tulnu i om väges.»

2Kudes päiväs päliči Iisus oti ičezenke Petran, Jakovan i Joannan i vei heid eriži korktale mägele.
Sigä hän vajehtihe heiden sil’miš, 3i hänen sädod zavodiba hoštta kuti lumi i tegihe mugoižikš vauktoikš, miččeks kangast niken man päl ei voi vaugištoitta.
4Sid’ heile ozutihe Ilja i hänenke Moisei, i hö pagižiba Iisusanke.
5Petr keskusti paginad i sanui Iisusale: «Ravvi, om hüvä, miše mö olem tägä.
Mö tegem koume pertišt: ühten sinei i ühten Moisejale i ühten Iljale.»
6Hän ei tedand, midä sanuda, sikš ku hö oliba pöl’gästunuded.
7Necen aigan tuli pil’v, i hö ozaižiba sen pil’vesehe.
Pil’vespäi kului än’, se sanui: «Nece om minun armaz Poig, kundelkat händast!»
8I ühtnägoi, konz hö kacuhtiba ümbriže, hö ei nähnugoi enambad sigä nikeda tošt, vaiše ühten Iisusan.
9Konz hö laskihe mägelpäi, Iisus käski heile, miše hö ei sanuiži nikenele, midä hö oliba nähnuded, sihesai kuni Mehen Poig eläbzub kollijoišpäi.
10Hö pidiba Iisusan sanad ičeze meles i pagižiba kesknezoi, midä znamoičeb nece «eläbzuda kollijoišpäi».
11I openikad küzuiba Iisusal: «Min täht käskištonopendajad sanuba, miše ezmäi tarbiž tulda Iljale?»
12«Ilja tozi-ki tuleb ezmäi», hän sanui, «i paneb kaiken ičeze sijale.
No mikš sid’ om kirjutadud, miše Mehen Poigale tarbiž äi mokitas, i kaik käraudasoiš hänehe sel’gin?
13Sanun teile: Ilja om jo tulnu!
Rahvaz vaiše tegiba hänele, midä tahtoiba, ninga ku hänen polhe om kirjutadud.»

14Tuldes openikoidennoks Iisus nägišti ümbri heiš äi rahvast i mugažo käskištonopendajid, kudambad ridliba openikoidenke.
15Sid’-žo konz hö nägištiba Iisusan, kaik čududelihe.
Hö tacihe hänennoks i sanuiba tervhensanoid.
16Iisus küzui käskištonopendajil: «Mitte rid tägä om?»
17Üks’ mez’ rahvazkogospäi sanui hänele: «Opendai, minä toin ičein poigan sinunnoks.
Hänes om keletoi heng.
18Se otab händast ičeze käzihe, kus tahtoib.
Se tacleb händast maha, i hän pästab sül’gen suspäi i kirskutab hambhil i tegese ani kollijan karččeks.
Pakičin, miše sinun openikad küksižiba pahan hengen hänespäi, no hö ei voinugoi.»
19Siloi Iisus sanui heile: «Voi necidä uskmatont rahvast!
Hätken-ik minei tarbiž völ olda teiden keskes?
Hätken-ik minei tarbiž tirpta teid?
Togat priha minunnoks.»
20Hö toiba prihan Iisusannoks.
Paha heng nägišti Iisusan i sid’-žo peksaškanzi prihad, i hän lanksi, vedelihe madme i pästi sül’gen.
21Iisus küzui prihan tatal: «Kuverz’ aigad hänel nece om olnu?»
«Penessai», sanui mez’.
22«Heng om äi kerdoid tacnu händast se lämoihe, se vedhe, miše voiži händast koletada.
Žalleiče meid i abuta, ku sinä midä-se void!»
23Iisus sanui hänele: «Ku sinä kuverdan-se void uskta, ka uskojale voib tehta kaiken.»
24Siloi prihan tat kerdalaz kirgouzi kündliš: «Minä uskon, Ižand!
Abuta minei, uskmatomale!»
25Konz Iisus nägišti, miše rahvast ližazihe, hän käski paganale hengele muga: «Keletoi i kurdiž heng, minä käsken sinei: lähte prihaspäi, i ala enamba pörtte hänehe!»
26Paha heng kidastaškanzi, peksaškanzi lujas prihan i läksi hänespäi.
Priha tegihe kollijan karččeks, i äjad sanuiba-ki: «Hän koli.»
27No Iisus oti händast kädes i abuti hänele libuda jaugoile, i hän libui.
28Konz Iisus tuli kodihe, i hänenke oliba vaiše openikad, ka hö küzuiba hänel: «Mikš mö em voinugoi küksta necidä henged prihaspäi?»
29Hän sanui: «Mugoine paha heng lähteb vaiše loičendal i pühütandal.»

30Hö läksiba sigäpäi i astuiba päliči Galilejan mas.
Iisus ei tahtoind, miše ken-se tedištaiži neciš.
31Ved’ hän openzi ičeze openikoid i sanui heile: «Mehen Poig anttas mehiden käzihe, i hö rikoba händast, no koumandel päiväl hän eläbzub.»
32Openikad ei el’gendanugoi nenid sanoid, no ei rohtinugoi küzuda hänel.

33Iisus tuli Kapernaumha.
Tuldes kodihe hän küzui openikoil: «Min polhe tö pagižit kesknezoi matkas?»
34Hö oliba vaikti, sikš ku hö oliba pagižnuded siš, ken heišpäi om kaikid vanhemb.
35Iisus ištuihe, kucui kaks’toštkümne openikad i sanui heile: «Ku ken-se tahtoib olda ezmäižen, hänele tarbiž olda jäl’gmäižen i olda kaikiden abunikan.»
36Sid’ hän seižuti heiden keskhe lapsen, sebazi händast i sanui: 37«Ken minun nimes otab ičezennoks ühten-ki mugoižen lapsen, ka otab mindai.
I ken otab mindai ičezennoks, ka ei ota mindai, a otab minun Oigendajan.»

38Joan sanui hänele: «Opendai, mö nägim ühten mehen, kudamb küksli pahoid hengid sinun nimel, no hän ei ole meiden.
Mö kel’dim händast, sikš ku hän ei kävele meidenke.»
39No Iisus sanui: «Algat kel’tkoi händast.
Ved’ niken, ken tegeb suren tegon minun nimel, ei voi kerdalaz pagišta minun polhe pahad.
40Ken ei ole teid vasthapäi, hän om teiden polel.
41Todeks sanun teile: ken andab teile mal’l’an vet sen täht, miše tö olet Messian openikad, ka hän ei jä paukata.»

42«No ku ken-ni veb grähkähä ühten-ki neniš peniš lapsišpäi, ken uskob minuhu, ka hänele oliži paremb, miše händast lükäitihe merhe mellickivi kaglas.
43Ku sinun käzi veb sindai grähkähä, ka čapa se.
Om paremb päzuda igähižehe eloho kädetoman, mi molembiden käzidenke astta adhu, sambumatomha lämoihe, 44kus mado ei kole i lämoi ei sambu.
45Ku sinun jaug veb sindai grähkähä, ka čapa se.
Om paremb päzuda igähižehe eloho jaugatoman, mi molembiden jaugoidenke sindai lükäitas adhu, sambumatomha lämoihe, 46kus mado ei kole i lämoi ei sambu.
47I ku sinun sil’m veb sindai grähkähä, ka ratkaida se.
Sinei om paremb, miše sil’mätoman tuled Jumalan valdkundaha, mi sindai molembiden sil’midenke lükäitas adun lämoihe, 48kus mado ei kole i lämoi ei sambu.
49Kaikutte solatas lämoil, i kaikutte žertvlahj solatas solal.
50Sol om hüvä.
No ku sol ei ole solakaz, ka mil tö pördutat sille magud?
Pidägat sol ičetoi südäimiš i elägat kožmuses toine toiženke.»

10 Iisus läksi sigäpäi i mändes Jordanjogen päivnouzmpolen randadme tuli Judejan tahoze.
2Hänennoks kogozihe möst äi rahvast, i kut ende hän möst openzi heid.
Hänennoks tuli mugažo farisejid, kudambad kodvden händast küzuiba, voib-ik mužik tacta ičeze akan.
3Hän sanui heile: «Midä Moisei om käsknu teile?»
4Hö sanuiba: «Moisei om käsknu meile kirjutada erigoituzbumagan i jätta akan.»
5Iisus sanui heile: «Tö olet kovasüdäimeližed, sikš hän kirjuti teiden täht necen käskön.
6Ved’ jo mirun tegemižespäi Jumal tegi mehen mužikaks i naižeks.
7Sen täht mužik jätab tatan i maman 8i tartub ičeze akaha, i muga nene kaks’ tegesoiš ühteks hibjaks.
Hö jo ei olgoi enamb kaks’, hö oma üks’.
9Ka midä Jumal om ühtenzoitnu, sidä algha mez’ erigoitkakoi.»
10Konz hö oliba pertiš, openikad möst küzuiba händast necen azjan polhe.
11Iisus sanui heile: «Ken tacib ičeze akan i naib toižel, ka hän magadab verhan akanke.
12A ku ak tacib ičeze mužikan i lähteb mehele toižen taga, ka hän magadab verhan mužikanke.

13Iisusannoks todihe lapsid, miše hän kosketaiži heid.
Openikad ei pästnugoi tojid.
14No necen nägištades Iisus rändüi i sanui heile: «Pästkat lapsid minunnoks, algat kel’tkoi heid.
Heiden vuiččed päzuba Jumalan valdkundaha.
15Todeks sanun teile: ken ei ota südäimehe Jumalan valdkundad muga kut laps’, ka hän ei päzu sinna.»
16Hän sebazi lapsid, pani käded heiden päle i blahoslovi heid.

17Konz Iisus läksi matkha, üks’ mez’ tuli joksten, kombuštui hänen edehe i küzui: «Hüvä opendai, midä minei tarbiž tehta, miše saižin jäl’gestuseks igähižen elon?»
18Iisus sanui hänele: «Mikš sanud mindai hüväks?
Niken ei ole hüvä, vaiše üks’ Jumal.
19Käsköd sinä tedad: ala magada verhan akanke, ala riko, ala vargasta, ala kelhas värita, ala ota mi om toižen, ole hüvä ičeiž tatale i mamale.»
20«Opendai, kaikiden neniden käsköiden mödhe olen elänu nores aigaspäi», sanui mez’.
21Iisus kacuhti hänehe lämäs i sanui: «Völ üks’ azj sinai om tehmata.
Mäne i mö kaik, midä sinai om, i jaga dengad gollile, siloi sinai linneb bohatust taivhas.
Tule, ota rist i elä minun mödhe.»
22Mez’ vajehtihe modol neniš sanoišpäi.
Hän läksi opalas tägäpäi, sikš ku hänel oli äi kodielod.
23Iisus kacuhti ümbri i sanui ičeze openikoile: «Kutak jüged om nenile, kenel om äi kodielod, putta Jumalan valdkundaha!»
24Openikad čududelihe hänen sanoihe, no Iisus sanui heile: «Minun lapsed, kut jüged om nenile, ked nadeišoiš kodieloho, putta Jumalan valdkundaha!
25Kebnemb om verbl’udale mända neglankorvaižes läbi, mi elokahale putta Jumalan valdkundaha.»
26Openikad čududelihe völ-ki enamban i küzeliba toine tošt: «Ken siloi voib sada päzutandan?»
27Iisus kacuhti heihe i sanui: «Mehed ei necidä voigoi, no ei Jumal, Jumal kaiken voib.»

28Siloi Petr sanui hänele: «A kutak mö?
Mö jätim kaiken i astum sinunke.»
29Iisus sanui: «Todeks sanun teile: kaikutte ken minun täht i minun hüvän vestin täht om jätnu pertin vai velled i sizared vai maman i tatan vai akan i lapsid vai pöudoid, 30hän nügüd’, necen aigan, sab sada kerdad enamban pertid i vellid, i sizarid, i tatoid, i mamoid, i lapsid, i pöudoid – völ rahvahaspäi mokičendad-ki – i aigan, kudamb tuleb, hän sab igähižen elon.
31No äi ezmäižid linneb jäl’gmäižin, a äi jäl’gmäižid ezmäižin.»

32Konz hö oliba matkas Jerusalimha, Iisus astui ezil.
Erased čududelihe, a jäl’gil astujad oliba pöl’gästusiš.
Iisus kucui ičezennoks nene kaks’toštkümne openikad i pagižeškanzi heile, midä hänele tegese: 33«Mö mänem nügüd’ Jerusalimha, i Mehen Poig anttas ülembaižiden papiden i käskištonopendajiden käzihe.
Hö sudiba händast surmha i andaba händast Jumalad tundmatoman rahvahan käzihe, 34i ned nagraškandeba händast i sül’geškandeba hänen päle, löškandeba händast i rikoba.
No koumandel päiväl hän eläbzub.»

35Zevedejan poigad, Jakov i Joan, tuliba Iisusannoks i sanuiba: «Opendai, mö tahtoižim, miše sinä tegižid meile, midä pakičem.»
36«Midä tö tahtoižit, miše minä teile tegižin?»
– küzui Iisus.
37Hö sanuiba: «Konz sinä tuled taivhaližes hoštoteses, ka anda meile išttas sinun rindale – ühtele oiktale i toižele hurale kädele.»
38Iisus sanui heile: «Tö et tekoi, midä pakičet.
Voit-ik tö joda siš mal’l’aspäi, miččespäi minä jon?
Voit-ik tö tirpta sen valatusen, miččel mindai valatadas?»
39«Voim», hö sanuiba.
Siloi Iisus sanui heile: «Siš mal’l’aspäi, miččespäi minä jon, tö-ki völ joškandet, i sil valatusel, miččel mindai valatadas, teid-ki valataškatas.
40No minä en voi sanuda, ken ištub oiktal, ken hural kädel minuspäi.
Nene sijad oma nenile, kenele om vaumištadud.»
41Konz toižed kümne openikad kulištiba necen, hö kurktuiba Jakovan i Joannan päle.
42No Iisus kucui heid kaikid ičezennoks i sanui: «Tö tedat, miše ned, ked oma pämehen ištmel, oma rahvahiden ižandad, i maiden ülembaižed mehed pidäba rahvahid ičeze valdan al.
43Algha olgoi teiden keskes muga.
Ken teiden keskes tahtoib olda vanhemban, ka olgha hän teile käskabunik, 44a ken tahtoib teiden keskes olda ezmäižen, ka olgha kaikiden orj.
45Mehen Poig-ki ei tulend sen täht, miše hänele služižiba, a tuli služimaha i andmaha ičeze hengen maksuks, miše kaik päzuižiba valdale.»

46Hö tuliba Jerihonha.
Konz Iisus läksi Jerihonaspäi openikoidenke i suren rahvazkogonke, teveres ištui soged pakičii, Timejan poig Vartimei.
47Konz hän kulišti, miše siriči mäneb Iisus Nazaretalaine, hän kidastaškanzi: «Iisus, Davidan Poig, armahta mindai!»
48Äjad käskiba hänele vaikastuda, no hän vaiše kidasti völ-ki lujemba: «Davidan Poig, armahta mindai!»
49Siloi Iisus seižutihe i käski kucta händast.
Hö mäniba kucmaha sogedad i sanuiba hänele: «Ala varaida.
Libu, hän kucub sindai.»
50Mez’ heiti pälembaižen soban, libui jaugoile i tuli Iisusannoks.
51«Midä tahtoid, miše minä tegižin sinei?»
– Iisus küzui.
Soged sanui: «Opendai, tahtoižin sada nägun.»
52Siloi Iisus sanui hänele: «Mäne, sinun uskond tegi sindai tervheks.»
Mez’ sid’-žo sai ičeze nägun tagaze i läksi astmaha Iisusan jäl’ghe tedme.

11 Konz hö läheneškanziba Jerusalimad i tuliba Viffagian i Vifanian külidennoks, Voipunmägennoks, Iisus oigenzi kaht openikad i 2sanui heile: «Mängat külähä, kudamb om teiden edes.
Kerdalaz ku tulet sinna, ka nägištat oslanvarzan, kudamb om sidotud i kudamban sel’gäs völ niken ei ištund.
Otkat se i togat tänna.
3Ku ken-ni küzub: «Mikš tö muga teget?», ka sanugat, miše se tarbiž Ižandale, i hän oigendab teravas sen tagaze.»
4Openikad läksiba i löuziba oslanvarzan, kudamb oli sidotud irdal verajaha.
Hö otiba sen.
5Erased sigä seižujišpäi küzuiba: «Midä tö teget?
Mikš tö otat oslanvarzan?»
6Hö sanuiba muga, kut Iisus oli käsknu, i heile anttihe mända.
7Hö toiba oslanvarzan Iisusale i paniba ičeze sobad varzan sel’gha, i Iisus ištuihe raccile.
8Erased levitiba ičeze sobad tele, toižed katkoiba puišpäi barboid i levitiba tele.
9Ezil i tagana astujad laskiba kidoid:   – Osanna!
Blahoslovidud om hän, kudamb tuleb   Ižandan nimes!
10Blahoslovidud om meiden tatan Davidan   valdkund,   kudamb tuleb Ižandan nimes!
Osanna korktoiš taivhiš!
11Muga Iisus tuli Jerusalimha.
Hän mäni pühäkodihe i kacui sigä kaiken, no ku oli jo möhä, ka hän läksi kahtentoštkümnen openikanke Vifaniaha.

12Konz hö toižen päivän läksiba Vifaniaspäi, Iisusale tegihe näl’g.
13Hän nägišti edahanpäi smokvanpun, kudamb oli täuz’ lehtesid, i mäni kacmaha, löudub-ik pus mittušt-ni sömäd.
Tuldes sinna hän ei löudand pus nimidä, vaiše lehtesid, sikš ku völ ei olend smokviden aig.
14Siloi Iisus sanui pule: «Algha sögoi enamb niken sinun ploduid igän!»
Hänen openikad kuliba necen.

15Hö tuliba Jerusalimha, i Iisus mäni pühäkodihe i zavodi küksta sigäpäi möjid i ostajid irdale.
Hän kukerzi rahanvajehtajiden stolad i kühkjaižiden möjiden laučad.
16Hän ei käskend, miše ken-ni kandaiži mittušt-ni tavarad pühäkodin ezitanhan kal’t.
17Hän openzi rahvast muga: «Ei-ik ole sanutud Pühiš Kirjutusiš: «Minun kodi kucuškatas loičendan kodikš kaikiden rahvahiden täht?»
A tö tegit sen razbainikoiden peitsijaks.»
18Konz käskištonopendajad i ülembaižed papid kulištiba necen, ka hö meletaškanziba, kut voiži surmita Iisusan.
Hö varaižiba händast, ku hänen openduz čududeli rahvast.
19Ehtpolel Iisus läksi lidnaspäi.

20Konz hö aigoiš homendesel astuiba siriči smokvanpus, hö nägištiba, miše se oli kuivehtunu jurihesai.
21Siloi Petr johtuti, midä oli tehnus, i sanui Iisusale: «Ravvi, kacu!
Pu, kudambale sinä oigenzid vihan, om kuivehtunu.»
22Iisus sanui heile: 23«Uskkat Jumalaha.
Todeks sanun teile: ku ken-ni sanub necile mägele: «Libu sijaspäi i tacte merhe!», a ei meleta kut nece linneb, no uskob, miše linneb muga kut hän sanub, ka muga tegese-ki, hot’ midä hän sanuiži.
24Sikš minä sanun teile: Hot’ midä tö loites pakičet, uskkat, miše sen sat, i se linneb teiden.
25I konz seižut loičmas, prostigat kaiken pahan, midä teil om toižid vaste.
Siloi teiden taivhaline Tat-ki prostib teile teiden pahad tegod.
26Ku tö et prostigoi, siloi teiden taivhaline Tat-ki ei prosti teiden pahoid tegoid.»

27Hö tuliba möst Jerusalimha.
Konz Iisus käveli pühäkodiš, tuliba ülembaižed papid, käskištonopendajad i rahvahan vanhembad hänennoks.
28Hö küzuiba hänel: «Miččel valdal sinä teged nenid azjoid?
Ken sinei andoi valdan muga tehta?»
29Iisus sanui heile: «Minä-ki küzun teil üht azjad.
Sanugat tö ezmäi minei, siloi minä-ki sanun teile, miččel valdal minä necidä tegen.
30Kuspäi Joan sai valdan valatada, Jumalaspäi vai rahvahaspäi?
Sanugat minei.»
31Hö pagižehtiba kesknezoi: «Ku sanum: «Jumalaspäi», ka hän sanub: «Ka mikš sid’ et usknugoi Joannan sanoihe?»
32A ku sanum: «Rahvahaspäi»?»
No hö varaižiba rahvast, kaik meletiba, miše Joan oli todeks-ki Jumalan sanankandai.
33Muga hö sanuiba Iisusale: «Em tekoi.»
Siloi Iisus sanui: «En minä-ki sanu teile, miččel valdal minä necidä tegen.»

12 Iisus zavodi pagišta heile ozoitezstarinoil: «Mez’ ištuti vinpusadun, tegi ümbri aidan, kaivoi vinmarjoiden puzerduzkurnan i tegi varjoičendbašn’an.
Sid’ hän andoi sadun kortomaha vinmarjan kazvatajile, a iče ajoi neciš maspäi.
2Konz tuli aig, hän oigenzi käskabunikan vinmarjan kazvatajidennoks, miše hän saiži ičeze palan sadunsatusespäi.
3No nene mehed tabaziba händast, löiba i oigenziba tagaze pal’hal kädel.
4Ižand oigenzi heidennoks toižen käskabunikan, no neche hö tacliba kivil i löiba pän verhesai i huigenzoitten oigenziba saduspäi.
5Hän oigenzi möst uden käskabunikan, i händast hö rikoiba.
Muga oli toižile-ki: keda hö löiba, keda rikoiba.
6Nügüd’ jäi völ üks’, hänen armaz poig.
Händast hän oigenzi jäl’gmäižen vinmarjan kazvatajidennoks.
Hän meleti: «Heile linneb huiged koskta minun poigad.»
7No nene mehed sanuiba kesknezoi: «Hänele jäb kaik ižandaspäi.
Tulgat, rikkam poig, siloi hänen ma linneb meiden!»
8Hö tabaziba händast, rikoiba i taciba vinpusadun irdpolele.
9Midä vinpusadun ižand nügüd’ tegeb?»
küzui Iisus.
«Hän tuleb i rikob nenid vinmarjan kazvatajid i andab sadun toižile.
10Et-ik olgoi lugenuded Pühiš Kirjutusiš necidä sijad:   – Kivi, kudamban sauvojad taciba laptaha,   om nügüd’ päkivi.
11Necen om tehnu Ižand,   i se om čud meiden sil’miš.»
12Ülembaižed papid, käskištonopendajad i vanhembad tahtoiba tabata Iisusad, sikš ku hö el’genziba, miše Iisus ozoitezstarinal oli sanunu heiden polhe.
No ku hö varaižiba rahvast, ka jätiba händast i läksiba tägäpäi.

13Sid’ hö oigenziba erasid farisejid i irodalaižid Iisusannoks, miše tabata händast paginas.
14Hö tuliba i sanuiba hänele: «Opendai, mö tedam, miše sinä oled oiged mez’.
Sinä ed kacu rahvahaze i ed luge üht mest paremba tošt, a oiktas i sel’ktas opendad, kut eläda Jumalan mödhe.
Om-ik oikti maksta kesarile nalogad vai ei?
Maksta-ik meile vai ei?»
15Iisus tezi, miččed hö oma koiverdelijad i sanui: «Mikš tö manitelet mindai?
Togat minei dinarii, miše minä nägižin sen.»
16Hö toiba sen, i hän küzui: «Kenen kuva i nimi täs om?»
«Kesarin», – hö sanuiba.
17Siloi Iisus sanui heile: «Antkat kesarile mi kesarin om, i Jumalale mi Jumalan om.»
Hö lujas čududelihe hänen sanoihe.

18Sid’ Iisusannoks tuli saddukejid, kudambad sanuba, miše eläbzumišt ei ole.
Hö küzuiba hänel: 19«Opendai, Moisei kirjuti meile: «Ku kenen-ni vel’l’ koleb i jätab akan, a lapsid ei jäta, ka necile mehele tarbiž otta ičeze vellen akan mehele i tehta laps’ vellele.»
20Oli seičeme velled.
Vanhemb vel’l’ nai, koli i ei jätand lapsid.
21Sid’ toine oti lesken, no hän-ki koli lapsita.
Muga tegihe koumandele-ki.
22Kaik seičeme nailiba hänel i ei jätnugoi lapsid.
Jäl’gmäižen koli naine-ki.
23Konz tuleb eläbzumižen päiv i kaik eläbzuba, kenen akan hän siloi linneb?
Hän ved’ oli kaikiden seičemen vellen akan.»
24Iisus sanui heile: «Tö segoit, sikš ku et tuntkoi Pühid Kirjutusid i Jumalan väged.
25Konz eläbzudas, ka ei naigoi i ei mängoi mehele.
Eläbzunuded oma kuti angelad taivhas.
26A mi koskeb kollijoiden eläbzumišt, ka et-ik tö olgoi lugenuded Moisejan kirjaspäi starinad süttunudes penshas?
Sigä Jumal sanub Moisejale: «Minä olen Avraaman Jumal, Isakan Jumal i Jakovan Jumal.»
27Hän ei ole kolnuziden Jumal, vaiše eläbiden.
Tö lujas segoit.»

28Eraz käskištonopendai kuldes heiden ridan i nähtes, miččen hüvän vastusen Iisus andoi saddukejile, tuli nügüd’ Iisusannoks i küzui: «Mitte käsk om suremb kaikid?»
29Iisus sanui: «Suremb kaikid om nece: «Kule Izrail’: Ižand, meiden Jumal, om üksjaine Ižand.
30Armasta Ižandad, ičeiž Jumalad, kaikel südäimel i kaikel hengel, kaikel melel i kaikel vägel.»
Nece käsk om kaikid suremb.
31Toine mugoine-žo om: «Armasta ičeiž lähembašt, kut ičtaiž.»
Suremb nenid käsköid nimittušt käsköd ei ole.»
32Käskištonopendai sanui hänele: «Oikti, opendai!
Todeks pagižid, konz sanuid, miše hän om üksjaine Jumal, ei ole tošt ku hän.
33I armastada händast kaikel südäimel, kaikel melel, kaikel hengel i kaikel vägel, i armastada lähembaižid ku ičtaze om enamb mi kaik poltandžertvad i toižed žertvad.»
34Iisus nägišti, miše hän sanui melekahas, i sanui hänele: «Sinä ed ole edahan Jumalan valdkundaspäi.»
Jäl’ges necidä niken ei rohtind küzuda Iisusal nimidä.

35Pühäkodiš opetes Iisus küzui: «Kut käskištonopendajad voiba sanuda, miše Messia om Davidan poig?
36Pühän Hengen valdas David iče sanui:   – Ižand sanui minun Ižandale:   Ištu minun oiktal kädel,   kuni panen sinun vihanikad   sinun jaugoiden alle.
37David iče sanub Messian Ižandaks.
Kut siloi Messia voib olda Davidan poigan?»

Äi rahvast kundli Iisusad hüviš meliš.
38Opetes hän sanui muga: «Varaikat käskištonopendajid!
Hö navediba kävuda pit’kiš sobiš i varastaba, miše heile sanuižiba tervhensanoid irdal, 39hö otaba suimpertiš ezmäižed laučad i praznikan aigan parahimad sijad, 40hö anastaba leskil pertid i loičeba pit’kha, miše ozutada ičtaze.
Sidä jügedamba Jumal sudiškandeb heid.»

41Iisus ištuihe rahaliphan kohtha, kuna pandihe lahjad Jumalale, i kacui, kut mehed paniba sinna rahad.
Erased elokahad paniba äjan.
42Sid’ tuli gol’l’ leskiak i pani rahaliphaze kaks’ leptad, mi oli üks’ kodrant.
43Iisus kucui openikoid ičezennoks i sanui heile: «Todeks sanun teile: nece gol’l’ leskiak pani rahaliphaze tozi-ki enamba kaikid toižid.
44Kaik toižed paniba ičeze bohatas elospäi, a hän pani ičeze gol’l’as elospäi kaiken, midä hänel oli, kaiken, midä hänele tarbiž elon täht.

13 Konz Iisus läksi pühäkodišpäi, üks’ hänen openikoišpäi sanui: «Opendai, kacu!
Miččed kived i miččed sured pertid oma!»
2Iisus sanui: «Kacu nügüd’ nenihe surihe pertihe.
Kaik linneb pandud mantazale, tänna ei jä kived kiven päle.»

3Iisus ištui Voipunmägel pühäkodin kohtas.
Konz ei olend nikeda läheli, Petr, Jakov, Joan i Andrei küzuiba hänel: 4«Sanu meile: konz kaik nece linneb?
Mitte znam ozutab, miše se kaik om jo läz?»
5Iisus pagižeškanzi heile: «Kackat, miše niken ei veiži teid vigaha.
6Äjad tuleba minun nimes i sanuba, miše hö oma minä i veba vigaha.
7Konz kulištat toran änid i vestid voinan polhe, ka algat pöl’gästugoi.
Muga tarbiž olda, no nece völ ei linne lop.
8Rahvaz libuškandeb tošt rahvast vaste, i valdkund valdkundad vaste, äjiš sijoiš linneba manrehkaidused i tuleb näl’g i torad.
Nece om sündutandkibuiden augotiž.
9No tö kackat!
Teid veškatas sudha i löškatas suimpertiš.
Teid seižutadas pämehiden i kunigahiden edehe minun tagut, miše todištaižit heile minus.
10No edel hüvä vest’ tarbiž sanelda kaikile rahvahile.
11Konz teid veškatas pämehiden edehe i väritaškatas, algat holdugoi edelpäi, midä sanuda, i algat pidägoi päs.
Sanugat se, mi sil aigal teile anttas sanuda.
Siloi et pagiškoi tö, vaiše Pühä Heng.
12Vel’l’ andab ičeze vellen surmita, tat ičeze lapsed, i lapsed libuškandeba ičeze kazvatajid vastha i surmičeba heid.
13Kaik kandaškandeba vihan teiden päle minun nimen tagut, no ken püžub vahvas lophusai, se päzub.»

14«Konz tö nägištat paganan opakon azjan, kudambas oli sanunu Jumalan sanankandai Daniil, seižmas siš tahos, kus ei sa» – el’gekaha lugii necen!
– «siloi kaikile, ked eläba Judejas, tarbiž pageta mägile.
15Ken om katusel, ka algha mängoi alahaks pert’he otmaha midä-ni sigäpäi, 16i ken om pöudos, ka algha pörtkoiš otmaha sobid.
17Voi nenid, kudambad nenil päivil oma kohtukahad vai imetaba lapsid!
18Loičkat, miše teiden pago ei oliži tal’vel, 19sikš ku nenil päivil tuleb ningoine ahtištuz, mittušt ei ole olnu mirun tegemižespäi, siš aigaspäi, konz kaiken oli tehnu Jumal, neche aighasai, i ei linne-ki nikonz.
20Ku Ižand ei lühendaiži sidä aigad, ka ni üks’ mez’ ei voiži kaitas.
No neniden täht, kudambid hän om valičenu, hän om lühendanu sen aigan.
21Ku ken-ni siloi sanub teile: «Tägä om Messia,» vai: «Kacu, sigä,» algat uskkoi.
22Tühjid messioid i tühjid sanankandajid tuleb, i hö tegeškandeba tundmuztegoid i čudoid, miše veda, ku voiži, valitud-ki vigaha.
23Sikš, kackat.
Minä olen sanunu teile kaiken edelpäi.»

24«No nenil päivil, jäl’ges sidä ahtištust, päiväine pimidub i kudmaine ei anda ičeze vauktad, 25tähthad lankteba taivhaspäi, i taivhan väged säregandeba.
26Siloi nägištadas, miše Mehen Poig tuleb pil’viden päl sures väges i hoštoteses, 27i siloi hän oigendab ičeze angeloid i keradab valitud mehid nelläs man polespäi, man agjaspäi taivhan agjahasai.
28Opekatoiš sišpäi, midä smokvanpule tegese: konz sen oksad heraštuba i kazvaškandeba lehtesed, ka tö tedat, miše keza om läz.
29Mugažo konz nägištat kaik nene azjad, ka tekat, miše nece aig om läz, ani verajanno.
30Todeks sanun teile: nügüdläine rahvaz ei kado sihesai, konz kaik nece tegese.
31Taivaz i ma kadoba, no minun sanad ei kadogoi.
32No sidä päiväd i časud niken ei teda, ei angelad taivhas, ei Poig, vaiše üks’ Tat.»

33Kackat, olgat herkhil i loičkat, ved’ tö et tekoi, konz nece aig tuleb.
34Mugažo siloi-ki, konz mez’ lähteb kodišpäi verhaze maha, hän andab ičeze käskabunikoile valdan i kaikuččele ičeze tön, a verajanvarjoičijale hän käskeb olda herkhil.
35Sikš olgat herkhil, ved’ tö et tekoi, konz tuleb pertin ižand kodihe: ehtal vai kesköd, kukoinlaundan aigan vai homendezhämäral.
36Hän tuleb ühtnägoi – varaikat, miše hän ei löudaiži teid magadamas.
37Midä minä sanun teile, sidä sanun kaikile: olgat herkhil!»

14 Kaks’ päiväd jäi Äipäivhäsai i Reskan leibän praznikahasai.
Ülembaižed papid i käskištonopendajad meletiba, kut manitusel voiži tabata Iisusad i surmita händast.
2«Vaiše ei oliži praznikan aigan», hö sanuiba, «miše ei oliži kidajokselust rahvahan keskes.»

3Vifanias eli Simon, kudamb edel läžui prokazas.
Konz Iisus oli hänen pertiš sömäs, sinna tuli naine.
Hän toi alebastrahižen astijan, kus oli lujas kallišt puhtast nardanvoid.
Hän murenzi astijan i viškaiži voin Iisusan pähä.
4Erased otiba pahaks necen i pagižiba kesknezoi: «Min täht mugoine voin rajaduz!
5Sen voinuiži möda enambal mi koumelsadal dinarijal i antta rahad gollile.»
Hö kovas lajiba akad.
6No Iisus sanui: «Jätkat händast.
Mikš tö vet händast pahaze mel’he?
Hän tegi minei hüvän azjan.
7Gol’l’ad oma teidenke kaiken aigan, i tö voit tehta heile hüväd, konz tahtoit, no mindai teidenke ei ole kaiken.
8Hän tegi, midä voi.
Hän edelpäi voidi minun hibjan mahapanendan täht.
9Todeks sanun teile: kaikjal mirus, hot’ vaiše kus saneleškatas hüvän vestin, johtutaškatas mugažo nece naine i pagižeškatas siš, midä hän tegi.»

10Juda Iskariot, üks’ kahtestoštkümnes openikaspäi, mäni ülembaižiden papidennoks, miše möda Iisusan heile.
11Konz hö kulištiba necen, ka ihastuiba i toivotiba antta hänele rahad.
Juda eci nügüd’ mugošt aigad, konz voiži antta Iisusan heiden käzihe.

12Reskan leibän praznikan ezmäižel päiväl, konz oli vero rikta äipäivlambaz, openikad küzuiba Iisusal: «Kus tahtoid söda äipäivsömišt?
Mö lähtem i tegem sidä.»
13Iisus oigenzi kaht ičeze openikad i sanui: «Mängat lidnaha.
Teile vastha tuleb mužik, kudamb kandab vezin’okačun.
Mängat hänen taga, 14i kuna hän tuleb, sigä sanugat pertin ižandale muga: «Opendai küzui: Kus om pertinpol’, kudambas minä voin söda äipäivsömižen ičein openikoidenke?»
15Ižand ozutab teile ülembaižel žirul suren pertinpolen, kus kaik om laditud i vaumiž.
Tehkat sigä meile sömine.»
16Openikad läksiba matkha i tuliba lidnaha.
Kaik oli muga, kut Iisus oli heile sanunu, i hö vaumištiba äipäivsömižen.
17Konz tuli eht, Iisus tuli sinna kahtentoštkümnen openikanke.
18Konz hö oliba stolan taga i söiba, Iisus sanui: «Todeks sanun teile: üks’ teišpäi – mez’, kudamb söb minunke – möb mindai.»
19Openikad tuliba pahaze mel’he i zavodiba sanuda toine toižen jäl’ghe: «Jose voižin olda minä?»
I toine: «Jose voižin olda minä?»
20Iisus sanui heile: «Üks’ teišpäi kahtestoštkümnespäi, mez’, kudamb painab leibän neche-žo astijaha, kuna minä-ki.
21Mehen Poig lähteb tägäpäi ani muga, kut oli sanutud hänen polhe Pühiš Kirjutusiš, no gor’a sille, ken möb Mehen Poigan!
Sille mehele oliži paremb, miše hän ei olnuiži sündnu-ki.»

22Sömižen aigan Iisus oti leibän, kiti Jumalad, lohkaiži leibän i andoi openikoile sanudes: «Otkat, sögat, nece om minun hibj.»
23Sid’ hän oti mal’l’an, kiti Jumalad i andoi heile, i hö kaik joiba sišpäi.
24Hän sanui heile: «Nece om minun veri, uden kožmusen veri, kudamb vodatadas äjiden mehiden täht.
25Todeks sanun teile: enambad en joškande vinpuspäi sadud vinad sihe päivhäsai, konz joškanden ut vinad Jumalan valdkundas.»

26Hö pajatiba kitändpajon i läksiba Voipunmägele.
27Iisus sanui heile: «Necil öl tö kaik hül’gäidat mindai, sikš ku Pühiš Kirjutusiš om sanutud: «Jumal rikob paimnen, i lambhad jokseškandeba kaikihe polihe.»
28No konz eläbzun, minä lähten edel teid Galilejaha.»
29Siloi Petr sanui hänele: «Hot’ kaik toižed hül’gäidaižiba sindai, minä en hül’gäida.»
30Iisus sanui hänele: «Todeks sanun sinei: tämbei, necil öl, edel sidä, konz kukoi kahtišti launub, sinä koumašti sanud, miše ed tunde mindai.»
31No Petr völ lujemba saneli: «Hot’ minei pidaiži kolda sinunke, minä nikonz en sanu, miše en tunde sindai.»
Necen sanuiba kaik toižed-ki.

32Hö tuliba tahoze, kudamban nimi oli Gefsimania, i Iisus sanui openikoile: «Ištkat tägä, kuni minä loičen.»
33Hän oti ičezenke Petran, Jakovan i Joannan.
Hän zavodi nügüd’ höpstuda i tusttuda.
34Hän sanui heile: «Minun heng om sures tuskas, surmaližes tuskas.
Varastagat täs i olgat herkhil.»
35Hän mäni vähäižen edemba, lanksi maha i loiči, miše se aig, ku voiži, mäniži siriči händast.
36Hän sanui: «Avva, Tatam, sinä kaiken void.
Kanda nece mal’l’ siriči mindai.
No ei kut minä tahtoin, a kut sinä.»
37Sid’ hän tuli tagaze i löuzi openikoid magadamas.
Hän sanui Petrale: «Simon, magadad-ik sinä?
Ed-ik sinä üht časud-ki voind olda herkhil?
38Olgat herkhil i loičkat, miše et putuiži manitushe.
Heng om mehel vahv, no hibj om väl’l’.»
39Hän mäni möst edembahko i loiči ühtüižil sanoil.
40Pörttes hän möst löuzi openikoid magadamas, vahv uni umbišti heiden sil’mäd.
Hö ei tednugoi, midä sanuda hänele.
41Tuldes koumanden kerdan Iisus sanui heile: «Kaiken-se tö magadat dai lebaidatoiš!
Kaik om sel’ged.
Se aig om tulnu.
Mehen Poig anttas grähkhižiden käzihe.
42Libugat, lähtkam!
Minun möi om jo lähen.»

43I sid’-žo, konz Iisus völ pagiži, sinna tuli Juda, üks’ kahtestoštkümnes openikaspäi, i hänenke äi mehid sured veičed i seibhad kädes.
Heid oliba oigendanuded ülembaižed papid, käskištonopendajad i rahvahan vanhembad.
44Iisusan möi oli jo sanunu heile, kut hän ozutab, ken om Iisus: «Se om se mez’, kudamban minä tervehtan.
Tabakat händast i vegat tarkas kacten täspäi.»
45Tuldes hän sid’-žo mäni Iisusannoks i sanui: «Ravvi!
Ravvi!»
– i tervehti händast.
46Mehed tabaziba Iisusan.
47Üks’ tägä seižujišpäi tembaiži suren veičen i iški ülembaižen papin käskabunikad muga, miše čapoi hänel korvan.
48Siloi Iisus sanui heile: «Olen-ik minä razbainik, ku tö tulet tabadamha mindai sured veičed i seibhad kädes?
49Kaikuččen päivän minä olen olnu teidenke pühäkodiš i opendanu, a tö et tabadanugoi mindai.
No Pühile Kirjutusile pidab todenzuda.»
50Siloi kaik openikad jätiba händast i pageniba.
51Iisusanke oli nor’ mez’, kudamban päl ei olend nimidä, vaiše pölvasine kangaz.
Händast tabatihe, 52no hän rästtihe kanghaspäi i pageni alasti heidennopäi.

53Iisus todihe ülembaižen papinnoks, i kaik toižed ülembaižed papid, rahvahan vanhembad i käskištonopendajad kogozihe sinna.
54Petr astui edahali Iisusan jäl’ghe i tuli ülembaižen papin pert’hesai.
Hän ištuihe käskabunikoidennoks i lämbitihe lämoinno.
55Ülembaižed papid i kaik Nevondkund eciba todištust Iisusad vaste, miše händast surmita, no ei voinugoi löuta.
56Erased kelhas väritiba händast, no heiden todištused ei olnugoi ühtejiččed.
57Siloi erased libuiba i väritiba Iisusad mugoižil kelastuzsanoil: 58«Mö kulim, miše hän sanui: «Minä murendan necen mehiden käzil tehtud pühäkodin i tegen koumes päiväs uden, kudamb ei ole tehtud mehiden käzil».»
59No nene-ki todištused ei olnugoi ühtejiččed.
60Siloi ülembaine pap libui, mäni keskele i küzui Iisusal: «Mikš sinä ed sanu nimidä heile vastha?
Mikš hö sindai väritaba?»
61No Iisus oli vaikti, hän ei sanund nimidä.
Siloi ülembaine pap küzui udes: «Sinä-k oled Messia, Ülenzoittud Jumalan Poig?»
62«Minä olen», sanui Iisus, «i tö nägištat Mehen Poigan, hän ištuškandeb Vägevan Jumalan oiktal kädel i tuleb alahaks taivhan pil’viden päl.»
63Siloi ülembaine pap rebiti ičeze soban i sanui: «Miččid todištajid meile völ tarbiž!
64Kulit, kut alenzoiti hän Jumalad.
Ka mittušt mel’t olet?»
Hö kaik oliba üht mel’t, miše hän oli vär i tarbiž surmita händast.
65Erased zavodiba sül’kta hänen päle.
Hö saupsiba hänen modon, löiba händast i sanuiba: «Ka sanu-ške, ken sindai löi!»
Varjoičijad-ki löiba händast modpoliškoihe.

66Konz Petr oli alahan ezitanhal, sinna tuli üks’ ülembaižen papin abunik-neižne.
67Hän nägišti Petran, kudamb lämbitihe lämoinno, kacuhti hänehe i sanui: «Sinä-ki olid Iisusan Nazaretalaiženke.»
68No Petr sanui, miše ei olend.
«En teda dai en el’genda-ki, miš sinä pagižed,» hän sanui i läksi irdale.
Siloi launuškanzi kukoi.
69Neižne nägišti händast udes i sanui kaikile, ked sigä oliba: «Nece mez’ om Iisusan sebraspäi.»
70Möst Petr sanui, miše ei olend.
No päliči lühüdas aigas toižed-ki, kudambad sigä oliba, sanuiba hänele: «Sinä, nacein, oled neciš sebraspäi, ved’ sinä oled galilejalaine, sinun pagin-ki om mugoine.»
71Petr sanui vahval sanal: «Surmičegha Jumal mindai, ku minä kelastan!
Minä en tunde necidä mest, kudambas tö pagižet!»
72Necen aigan kukoi launuškanzi toižen kerdan.
I Petrale johtui mel’he, midä Iisus oli hänele sanunu: «Edel ku kukoi kahtišti launub, sinä koumašti sanud, miše ed tunde mindai.»
Hän voikaškanzi.

15 Aigoiš homendesel ülembaižed papid, rahvahan vanhembad, käskištonopendajad i kaik Nevondkund pagižiba kesknezoi, sidoiba Iisusan, veiba sigäpäi i andoiba Pilatale.
2Pilat küzui Iisusal: «Oled-ik sinä evrejalaižiden kunigaz?»
«Sinä sen sanuid», Iisus sanui.
3Ülembaižed papid väritiba händast äjiš azjoiš.
4Pilat möst küzui: «Mikš ed sanu vastha nimidä?
Kuled ved’, miš kaikes hö sindai väritaba?»
5No Iisus enamba nimidä ei sanund vastha, i Pilat čududelihe.
6Praznikan aigan hän kaiken pästli ühten mehen, kudamb oli türmas, sen, kudamban rahvaz pakiči.
7Sil kerdal türmas oli mehid, kudambad libuiba pämehid vastha i toran aigan rikoiba mehen.
Heiden keskes oli mez’, kudamb kuctihe Varavvaks.
8Rahvaz zavodi kidastada i pakita Pilatad siš, midä hän edel-ki tehli heiden täht.
9Pilat küzui heil: «Tahtoit-ik, miše pästaižin teile evrejalaižiden kunigahan?»
10Ved’ hän el’genzi, miše ülembaižed papid kadehen tagut oliba andnuded Iisusan hänen käzihe.
11No ülembaižed papid hus’utiba rahvast pakičemha heile paremba Varavvan.
12Pilat völ küzui heid: «A midä tö tahtoit, miše minä tegižin sille, kudamban tö kucut evrejalaižiden kunigahaks?»
13Hö möst kidastaškanziba: «Nagloiče ristha!»
14«Midä pahad hän om tehnu?»
küzui Pilat.
No hö kidastiba völ-ki lujemba: «Nagloiče ristha nece mez’!»
15Miše olda hüvän rahvahale Pilat pästi Varavvan, a Iisusan hän käski löda kunutoil i nagloita ristha.

16Saldatad veiba Iisusan manižandan Pilatan horomoihe i kucuiba sinna kaikid ičeze sebran saldatoid.
17Hö sädatiba händast purpuranrusktaha sädoho, tegiba ternan barboišpäi vencan i paniba sen hänen pähä.
18Hö zavodiba sanuda hänele tervhensanoid: «Tervhen eläd, evrejalaižiden kunigaz!»
19Hö löiba händast kaluil, sül’giba hänehe, kombištuiba i kumardelihe hänele.
20Muga nagroiba händast, jäl’ges heitiba hänespäi purpuranrusktan sädon, sobitiba händast ičeze sobihe i veškanziba nagloičemha ristha.

21Saldatad käskiba Iisusan ristad kantta erasele siričimänijale, kudamb astui küläspäi lidnaha.
Hän oli Simon, Kirinejan eläi, Aleksandran i Rufan tat.
22Hö veiba Iisusan tahole, kudamban nimi oli Golgofa, mi znamoičeb Pämal’l’ansija.
23Hö taričiba hänele vinad, kudamb oli segoitadud smirnanke, no hän ei otand sidä.
24Jäl’ges hö nagloičiba händast ristha i jagoiba kesknezoi hänen sobad, tacliba arban, ken midä sab.
25Oli koumanz’ čas, konz hö nagloičiba händast ristha.
26Ülähäks ristale oli kirjutadud hänen viga: «Evrejalaižiden kunigaz».
27Hänenke nagloitihe völ kaks’ razbainikad, toižen oiktale, toižen hurale kädele.
28Muga tegihe kut oli sanutud Pühiš Kirjutusiš: «Händast lugetihe razbainikaks.»
29Siričimänijad nagroiba händast.
Likutaden päl hö saneliba: «Kac, sinä pühäkodin murendai i koumes päiväs sauvoi!
30Ka päzuta nügüd’ ičtaiž, tule alahaks ristaspäi!»
31Ülembaižed papid zavodiba mugažo nagrda ühtes käskištonopendajidenke.
Hö pagižiba kesknezoi: «Toižid hän päzuti, no ičtaze ei voi päzutada.
32Tulgha nügüd’ alahaks ristaspäi, Messia, Izrail’an kunigaz, miše nägižim i zavodižim uskta!»
Ned-ki, ked oli nagloitud ristha ühtes hänenke, lajiba händast.

33Keskpäiväd, kudendel časul, tegihe pimed kaikes mas, i nece oli ühesandehe čashusai.
34Ühesandel časul Iisus kirgouzi komedal änel: «Eloi, Eloi, lamma savahfani?», mi znamoičeb «Minun Jumal, minun Jumal, mikš jätid mindai?»
35Erased sil tahol seižujad sanuiba: «Kulgat, hän kucub Iljad.»
36Üks’ mez’ joksi i kastoi gupkan muiktaha vinha, pani sen kalun pähä, tariči Iisusale joda i sanui: «Anda-ške, kacum, tuleb-ik Ilja otmaha händast alahaks.»
37No Iisus kirgouzi komedal änel i pästi hengen.
38Siloi pühäkodin keskuudin rebitihe poleti ülähänpäi alahakssai.
39Konz ristan kohtas seižui sadanpämez’ nägišti, miše Iisus muga kirgouzi i pästi hengen, ka hän sanui: «Nece mez’ oli todeks Jumalan Poig!»
40Sid’ oliba mugažo naižed, kudambad kacuiba necidä edahanpäi.
Heiden keskes oliba Magdalan Maria, i toine Maria, kudamb oli noremban Jakovan i Josijan mam, i Salomia.
41Siloi-ki, konz Iisus oli Galilejas, hö oliba kävelnuded hänenke i pidänuded hol’t hänes.
Sigä oli äi toižid-ki naižid, kudambad oliba tulnuded Jerusalimha Iisusanke.

42Päiv sirdihe ehthapäi, oli pätnič, vaumištandpäiv.
43Sinna tuli Josif, Arimafejan eläi, lujas arvokaz Nevondkundan mez’, kudamb iče-ki varasti Jumalan valdkundad.
Hän rohti mända Pilatannoks pakičemha Iisusan hibjad.
44Pilat čududelihe, miše Iisus jo koli.
Hän kucui sadanpämehen i küzui, amu-k hän om kolnu.
45Tedištades necen sadanpämehespäi hän andoi Josifale otta hibjan.
46Josif osti pölvazkangast, heiti Iisusan ristaspäi, käri händast pölvazkanghaze i pani haudha, kudamb oli kaidud kal’l’oho.
Haudan hän saupsi kivel.
47Magdalan Maria i Maria, Josijan mam, kacuiba, kuna Iisus pandihe maha.

16 Konz sobat oli männu, Magdalan Maria, i Maria, Jakovan mam, i Salomia ostiba čomahajušt void, miše mända i voita Iisusad.
2Nedalin ezmäižen päivän, pühäpäivän, lujas aigoiš, ani päivnouzman aigan hö läksiba kaumale.
3Tel hö pagižiba kesknezoi: «Ken abutaiži meile heitta kivi kauman verajaspäi?»
4No tuldes sijale hö homaičiba, miše kivi oli jo heittud, i se kivi oli lujas sur’.
5Ani kal’l’haudan südäimehe mändes hö nägištiba oiktal polel ištmas prihan, kudamban päl oliba vauktad sobad.
Hö lujas pöl’gästuiba.
6No priha sanui: «Algat varaikoi.
Tö ecit Iisusad Nazaretalašt, kudamb oli nagloitud ristha.
Hän om eläbzunu, i händast ei ole tägä.
Naku om sija, kuna händast pandihe.
7Mängat nügüd’ i sanugat hänen openikoile, mugažo Petrale: Hän lähteb edel teid Galilejaha.
Sigä tö nägištat händast, muga kut hän iče teile om sanunu.»
8Naižed läksiba irdale i pageniba kaumalpäi säraiten da varaiten.
Hö ei sanunugoi nikenele nimidä, sikš ku hö varaižiba.

9Konz Iisus eläbzui kollijoišpäi aigoiš homendesel sobatan jäl’ghe, hän ozutihe ezmäi Magdalan Mariale, kudambaspäi oli küksnu seičeme pahad henged.
10Maria läksi sigäpäi i vei vestin nenile, ked oliba kävelnuded Iisusanke i nügüd’ voikiba opalas.
11Hö ei usknugoi, konz kulištiba, miše Iisus om eläb i Maria oli nähnu händast.
12Sen jäl’ghe Iisus ozutihe toinejiččikš kahtele heišpäi, konz hö astuiba tedme külähä.
13Hö pördihe sanumaha toižile, no heile-ki niken ei uskond.
14Jäl’gmäi Iisus ozutihe ühteletoštkümnele openikale, konz hö oliba sömäs.
Hän lajiškanzi heid, miše hö oliba mugoižed uskmatomad i kovasüdäimeližed i ei usknugoi nenile, ked oliba nähnuded händast eläbzumižen jäl’ghe.
15Hän sanui heile: «Mängat kaikjale mirhu i sanelgat hüvä vest’ sen kaikile eläjile.
16Ken uskoškandeb i valatase, se linneb päzutadud.
Ken ei usko, se linneb suditud.
17Ned, kudambad uskoba minei, tegeškandeba mugoižid tundmuztegoid: minun nimen vägel hö kükseškandeba pahoid hengid.
Hö pagižeškandeba uzil kelil.
18Hö otaškandeba käzihe küid.
I hot’ hö joba sidä, mi voib rikta, ka se ei travi heid.
Hö paneba käded läžujiden päle, i läžujad tervehtuba.»
19Konz Ižand oli sanunu heile necen, händast ottihe ülähäks taivhaze, i hän ištuihe Jumalan oiktale kädele.
20Openikad läksiba matkha i saneliba kaikjal hüvän vestin.
Ižand radoi heidenke i vahvištoiti sanan tundmuztegoil.
Amin’.

1Nece om Iisusan Hristosan, Davidan Poigan i Avraaman poigan sugu:   2Avraamale sündui Isak, Isakale Jakov, Jakovale Juda i hänen velled, 3Judale Fares i Zara, kudambiden mam oli Famar, Faresale Esrom, Esromale Aram, 4Aramale Aminadav, Aminadavale Naasson, Naassonale Salmon, 5Salmonale Vooz, kudamban mam oli Rahav, Voozale Ovid, kudamban mam oli Ruf, Ovidale Jessei, 6i Jessejale David, kunigaz.
David-kunigahale sündui Solomon, kudamban mam oli Urian ak, 7Solomonale sündui Rovoam, Rovoamale Avia, Aviale Asa, 8Asale Josafat, Josafatale Joram, Joramale Ozia, 9Oziale Joafam, Joafamale Ahaz, Ahazale Ezekia, 10Ezekiale Manassia, Manassiale Amon, Amonale Josia, 11i Josiale Joakim, Joakimale Jehonia i hänen velled Vavilonha sirdämižen aigan.
12Jäl’ges sidä, konz rahvaz oli sirttud Vavilonha, Jehoniale sündui Salafiil, Salafiilale Zorovavel, 13Zorovavelale Aviud, Aviudale Eliakim, Eliakimale Azor, 14Azorale Sadok, Sadokale Ahim, Ahimale Eliud, 15Eliudale Eleazar, Eleazarale Matfan, Matfanale Jakov 16i Jakovale Josif, Marian mužik, Maria sai Iisusan, kudamban kuctas Messiaks.
17Avraamaspäi Davidahasai kaiked oli nel’l’toštkümne sugupol’ved; Davidaspäi rahvahan Vavilonha sirdämižehesai oli mugažo nel’l’toštkümne sugupol’ved, i sišpäi völ nel’l’toštkümne sugupol’ved Messiahasai.

18Iisusan Hristosan sündund oli mugoine.
Maria, Iisusan mam, oli kozitud Josifale.
Edel naindad homaitihe, miše Maria om kohtištunu.
Hänen laps’ oli Pühäs Hengespäi.
19Josif, hänen ženih, oli oiged mez’, ei tahtoind huigenzoitta Mariad, a tahtoi peitos jätta händast.
20Ku Josif meletaškanzi muga, hänele uniš ozutihe Ižandan angel, kudamb sanui: «Josif, Davidan poig, ala varaida otta Mariad mehele, ved’ laps’, kudamb om hänes, om Pühäs Hengespäi.
21Hän sündutab poigan, i sinei tarbiž antta hänele nimi Iisus, sikš ku hän päzutab ičeze rahvahan heiden grähkišpäi.»
22Muga tegihe, miše tuliži todeks, min polhe Ižand oli sanunu ičeze sanankandajan kal’t:   23– Kacu, neižne kohtištub i sündutab poigan.
I hänele anttas nimi Emmanuil –   se znamoičeb: meidenke om Jumal.
24Heraštudes unespäi Josif tegi ninga, kut Ižandan angel oli käsknu, i oti Marian mehele.
25Hän ei koskend Mariad.
Sid’ Maria sünduti poigan, ičeze ezmäižen.
Josif andoi poigale nimen Iisus.

2 Konz Iisus oli sündnu Viflejeman lidnaha Judejaha Irod-kunigahan aigan, Jerusalimha tuli päivnouzmpolespäi tedaimehid.
2Hö küzuiba: «Kus se evrejalaižiden kunigaz om, kudamb om vaiše sündnu?
Mö nägištim hänen tähthan päivnouzmpoles i tulim kumardamhas hänele.»
3Kulištades neciš, Irod pöl’gästui, i hänenke ühtes kaik Jerusalim.
4Hän kucui ičezennoks kaikid ülembaižid papid i käskištonopendajid i tahtoi tedištada heil, kuna pidab sünduda Messiale.
5«Judejan Viflejemaha,» hö sanuiba, – «sikš ku muga om kirjutadud Jumalan sanankandajan kirjas:   6– Sinä, Viflejem, Judan ma,   nikut ed ole penemb Judan sugun ezmäižid lidnoid,   sikš ku sinuspäi lähteb pämez’,   kudamb kaičeb minun rahvast, Izrail’ad.»
7Siloi Irod kucui peitoiči tedaimehid ičezennoks i tedišti heil tarkas, konz uz’ tähtaz süttui.
8Sid’ hän oigenzi heid Viflejemaha.
«Mängat sinna,» hän sanui, – «i hüvin tedištagat lapses.
Konz löudat lapsen, ka oigekat vest’ minei, miše minä-ki voižin mända kumardamhas hänele.»
9Kulištades nene kunigahan sanad tedaimehed läksiba matkha.
I tähtaz, kudamban hö nägiba süttunuden taivhas, sirdihe heiden edes.
Konz tähtaz tuli sen tahonnoks, kus laps’ oli, ka seižutihe.
10Mehed nägištiba tähthan, i heile tuli sur’ ihastuz.
11Hö mäniba pert’he i nägištiba lapsen i hänen maman Marian.
Siloi hö kumarzihe mahasai lapsele, avaižiba liphad i andoiba hänele kal’hid lahjoid: kuldad, ladanad i smirnad.
12Uniš Jumal ei käskend tedaimehile pörtas Irodannoks, i hö mäniba tošt tedme tagaze ičeze maha.

13Konz tedaimehed läksiba, Ižandan angel ozutihe uniš Josifale i sanui: «Nouze, ota laps’ i hänen mamaze i pagene Egiptaha.
Ole sigä, kuni käsken sinei pörtas.
Irod tahtoib löuta lapsen i surmita.»
14Josif libui, oti öl lapsen i hänen maman i läksi Egiptaha.
15Sigä hän eli Irodan surmhasai.
Muga tegihe todeks, midä Ižand ičeze sanankandajan kal’t oli sanunu: «Egiptaspäi kucuin minä ičein poigan.»

16Konz Irod homaiči, miše tedaimehed nagroiba händast, hän lujas käreganzi.
Hän andoi käskön, miše Viflejemas i läz necidä lidnad oliži surmitud kaik kaks’voččed i norembad prihaižed.
Min igäine laps’ oli, hän tedišti tedaimehiden sanoišpäi.
17Ninga tuli todeks nece Jumalan sanankandajan Jeremian endustuz:   18– Än’ kulub Ramaspäi,   voik, itk i kova kidastuz.
Rahil’ voikab ičeze lapsid,   hän ei tahtoi tüništuda,   sikš ku lapsid jo ei ole.

19Konz Irod oli kolnu, Ižandan angel ozutihe Egiptas Josifale uniš 20i sanui: «Nouze, ota laps’ i hänen mam i pörte Izrail’an maha.
Nene mehed, ked ladiba surmita lapsen, oma kolnuded.»
21Josif nouzi, oti lapsen i hänen mamaze i pördihe Izrail’an maha.
22No konz hän kulišti, miše Judejan kunigahaks Irodan jäl’ghe oli tulnu hänen poig Arhelai, hän varaiži mända Judejaha.
Sid’ Jumal uniš käski hänele mända Galilejaha.
23Sigä hän eläškanzi lidnas, kudamban nimi oli Nazaret.
Muga oli, miše tuliži todeks Jumalan sanankandajiden endustuz: händast kucuškatas Nazaretalaižeks.

3 Nenil päivil Joan Valatai tuli i saneli Judejan rahvahatomas mas: 2«Käraukatoiš grähkišpäi, sikš ku taivhan valdkund om lähenu!»
3Ani Joannan polhe pagiži Jumalan sanankandai Isaija:   – Kirgujan än’ kulub rahvahatomas mas:   Puhtastagat Ižandale te,   tehkat oiktoikš hänele tehuded!
4Joannal oli soba verbl’udan karvoišpäi i nahkvö vösijal, hänen sömän oliba čirggäižed i mezi.
5Hänennoks tuli rahvast Jerusalimaspäi, kaikiš Judejan polišpäi i kaikjalpäi Jordanjogen ümbrištospäi.
6Hö avaižiba ičeze grähkäd, i Joan valati heid Jordanjoges.
7No konz Joan nägišti, miše hänennoks valatamhas tuli mugažo farisejid i saddukejid, hän sanui heile: «Tö, kün lapsed!
Ken teile sanui, miše voit pageta tulijas vihaspäi?
8Elägat mugošt elod, miše näguiži: tö olet käraudanus grähkišpäi!
9Algat lugekoi, miše päzut, ku voit sanuda: «Meiden tat om Avraam!»
Minä sanun teile: Jumal voib nene kived-ki käta Avraaman lapsikš.
10Kirvez om jo pandud pun jurele.
Kaikutte pu, kudamb ei to hüväd satust, čaptas i tactas lämoihe.
11Minä valatan teid vedel, miše ozutada: tö kärauzitoiš grähkišpäi.
No minun jäl’ghe tuleb toine, kudamb om mindai vägevamb.
Minä en ole mugoine arvokaz, miše kantta hänen kengid-ki.
Hän valatab teid Pühäl Hengel i lämoil.
12Hänel om kädes labid, i sil hän viškičeb jüväd rumegespäi.
Jüväd hän keradab aitha, a rumeged poltab lämoiš, kudamb nikonz ei sambu.»

13Siloi Iisus tuli Galilejaspäi Jordanjogele Joannannoks, miše Joan valataiži händast.
14No Joan tahtoi seižutada händast i sanui: «Sinä-k tuled minunnoks?
Ved’ minei tarbiž sada valatuz sinuspäi!»
15No Iisus sanui hänele: «Olgha muga.
Muga meile tarbiž tehta, miše kaik oliži Jumalan tahton mödhe.»
Siloi Joan hökkähtui.
16Konz Iisus oli valatadud, hän sid’-žo libui vedespäi.
Necen aigan taivhad avaitihe, i Joan nägišti Jumalan Hengen, kudamb laskihe kühkjaižen kartte i päzui Iisusan päle.
17I taivhišpäi kului än’: «Nece om minun armaz Poig, kudamb om minei mel’he.»

4 Jäl’ghe Heng vei Iisusan rahvahatomha maha, miše lemboi kodviži händast.
2Sid’ Iisus pühüti nel’l’kümne päiväd i nel’l’kümne öd, i jäl’gmäi hänele tegihe näl’g.
3Siloi manitai tuli hänennoks i sanui: «Ku sinä oled Jumalan Poig, ka käske nenid kivid kätas leibäks.»
4No Iisus sanui: «Pühiš Kirjutusiš om sanutud: «Mez’ eläb ei vaiše leibäl, a kaikuččel sanal, kudamb lähteb Jumalan suspäi.»»   5Sid’ lemboi vei Iisusan pühäze lidnaha i seižuti händast pühäkodin čuhule.
6Hän sanui Iisusale: «Ku sinä oled Jumalan Poig, ka tacte alahaks.
Ved’ Pühiš Kirjutusiš om sanutud: «Hän andab ičeze angeloile käskön sinun polhe.
Hö kandaškandeba sindai ičeze käzil, miše sinä ed satataiži jaugad kivehe.»
7Iisus sanui hänele: «Om mugažo kirjutadud: «Ala kodvi Ižandan, ičeiž Jumalan tirpandad.»»   8Völ lemboi vei Iisusan lujas korktale mägele, ozuti hänele kaik mirun valdkundad niiden kal’husidenke 9i sanui: «Kaiken necen minä andan sinei, ku kombištud minun edehe i kumardatoi minei.»
10Siloi Iisus sanui hänele: «Lähte täspäi, soton!
Pühiš Kirjutusiš om sanutud: «Kumarte Ižandale, ičeiž Jumalale, i služi vaiše hänele».»
11Siloi lemboi jäti Iisusan, i hänennoks tuli angeloid, kudambad pidiba hol’t hänes.

12Konz Iisus kulišti, miše Joan om tactud türmha, hän mäni Galilejaha.
13Nazaretha hän ei jänd, a eläškanzi Kapernaumas, kudamb om järven randal Zavulonan i Neffaliman suguiden mal.
14Muga oli, miše tuliži todeks Jumalan sanankandajan Isaijan sanad:   15– Zavulonan ma i Neffaliman ma   meren tel, Jordanan taga,   verhan rahvahan Galileja –   16pimedas olii rahvaz   nägišti suren lämoin.
Nenile, ked eliba pimedas surman mas,   hoštaškanzi lämoi.
17Neciš aigaspäi Iisus zavodi opeta: «Käraukatoiš grähkišpäi, sikš ku taivhan valdkund om lähenu!»

18Konz Iisus astui Galilejajärven randadme, hän nägisti kaks’ velled: Simonan, kudamb kuctihe völ Petr, i Andrejan.
Hö laskiba verkoid järvhe, sikš ku oliba kalanikad.
19Iisus sanui heile: «Astkam minunke, minä tegen teid mehiden kalanikoikš.»
20Hö sid’-žo jätiba verkod i läksiba Iisusanke.
21Asttes edemba Iisus nägišti völ kaks’ velled, Jakovan i Joannan, Zevedejan poigad.
Hö oliba venehes ičeze tatanke Zevedejanke verkoid kohendamas.
Iisus kucui heid-ki.
22Hö sid’-žo jätiba venehen da tatan i läksiba Iisusanke.

23Sid’ Iisus käveli kaikjal Galilejas.
Hän openzi suimpertiš, saneli hüväd vestid taivhan valdkundan polhe i tegi tervhikš mehid kaikiš heiden kibuišpäi i läžundoišpäi.
24Vestid hänen polhe tuliba kaikjale Siriaha-ki.
Hänennoks todihe kaikid läžujid: keda mokičiba erazvuiččed kibud, keda pahad henged, keda ičhine peksi, mugažo ičeze kibul läžujid, i hän tegi heid tervhikš.
25Hänen jäl’ghe astui sur’ rahvazkogo.
Hö oliba tulnuded Galilejaspäi i Kümnen lidnan tahospäi, Jerusalimaspäi i Judejaspäi, mugažo Jordanjogen toižel randalpäi.

5 Konz Iisus nägišti suren rahvazkogon, hän libui mägele.
Hän ištuihe i openikad tuliba hänennoks.
2Hän zavodi pagišta i openzi heid muga:   3«Ozavad oma gol’l’ad hengel:   hö eläškandeba taivhan valdkundas.
4Ozavad oma voikajad:   Jumal tüništoitab heid.
5Ozavad oma tirpajad:   heiden linneb kaik ma.
6Ozavad oma tozioiktusen näl’gäs olijad:   heid sötaškatas külläks.
7Ozavad oma armahtajad:   heid-ki armahtadas.
8Ozavad oma puhtazsüdäimeližed:   hö nägištaba Jumalan.
9Ozavad oma kožmusensauvojad:   heid kucuškatas Jumalan lapsikš.
10Ozavad oma ned, keda kükstas tozioiktan elon tagut:   hö eläškandeba taivhan valdkundas.
11Ozavad olet tö, konz teid minun tagut lajidas, kükstas i konz teiden polhe kelhil sanoil pagištas kaiked pahad.
12Ihastugat, ilostugat, sikš ku pauk, kudamban tö sat taivhas, om sur’.
Mugažo kükstihe Jumalan sanankandajid, kudambad eliba edel teid.»

13«Tö olet man sol.
No ku sol kadotab magun, ka mi tegeb sen solakahaks?
Se ei kožu nikuna: se tactas, i mehed polgetaba sen jaugoil.
14Tö olet mirun lämoi.
Lidn, kudamb seižub mägen ocal, ei voi peittas.
15Ei pangoi viritadud lampad astijan alle, a pandas lampanpidimehe.
Siloi lämoi palab kaikile pertiš olijoile.
16Muga palagaha teiden-ki lämoi mehile, miše hö nägižiba teiden hüväd tegod i ülenzoitaižiba teiden Tatad, kudamb om taivhas.»

17«Algat lugekoi, miše minä olen tulnu käskištod i Jumalan sanankandajiden kirjutusid murendamha.
En minä ole tulnu murendamha, vaiše täutmaha.
18Todeks sanun teile: kuni oma taivaz i ma, käskištospäi ei kado ni üks’ kirjam, ni üks’ čokim edel, ku kaik muga linneb.
19Ken murendab miččen-ni käskön, eskai kaikid penemban-ki, i ninga opendab, händast kucuškatas kaikid penembaks taivhan valdkundas.
No se, kudamb eläb käskišton mödhe i ninga opendab, kucuškatas taivhan valdkundas kaikid surembaks.
20Minä sanun teile: ku tö et eläškakoi Jumalan tahton mödhe paremba mi käskištonopendajad i farisejad, ka et päzugoi taivhan valdkundaha.»

21«Tö tedat, miše jo ezitatoile oli sanutud: «Ala riko.»
Ken rikob, maksab sudad.
22No minä sanun teile: kaikutte, ken uhtei käregandeb vellen päle, maksab sudad.
Mugažo kaikutte, ken sanub ičeze vellele: «Voi sinä hagopä», maksab Nevondkundan sudad, i ken sanub: «Voi sinä urad», maksab adun lämoid.
23Ku sinä ved altarile lahjad, i sigä johtutad, miše vellel om midä-se sindai vasthapäi, 24ka jäta lahj altarin edehe i mäne edel latte vellenke.
Sen jäl’ghe mäne vemha lahj altarile.
25Ku ken-ni sudiše sinunke, latte teramba, konz hänenke völ oled astmas sudha.
Muite hän andab sindai sudjan käzihe, i sudj andab sindai varjoičijale, i muga sindai tactas türmha.
26Todeks sanun sinei: sigäpäi sinä ed lähte, kuni ed maksa kaiked jäl’gmäižehe kodrantahasai.»

27«Tö tedat, miše ezitatoile oli sanutud: «Ala magada verhan akanke.»
28No minä sanun teile: kaikutte, kudamb kacub naižehe himonke, om südäimes jo magadanu hänenke.
29Ku sinun oiged sil’m veb sindai grähkähä, ratkaida se i taci laptaha.
Ved’ sinei linneb paremb, miše sinä kadotad vaiše ühten palan hibjaspäi, mi kaik sinun hibj tactas adhu.
30Ku sinun oiged käzi veb sindai grähkähä, čapa se i taci laptaha.
Ved’ sinei linneb paremb, miše sinä kadotad vaiše ühten palan hibjaspäi, mi kaik sinun hibj tactas adhu.
31Om mugažo sanutud: «Ku mužik tahtoib erigata ičeze akaspäi, hänele tarbiž antta akale erigoituzbumag.»
32No minä sanun teile: kaikutte kudamb tacib ičeze akan, a ak ei olend vedelusen, hän ajab händast verhan mužikannoks.
I ken naib mužikan tactud akal, hän magadab toižen mužikan akanke.»

33«Tö völ tedat, miše jo ezitatoile oli sanutud: «Ala kelasta, ku andad vahvan sanan» i «Pidä vahvas sana, kudamban oled Ižandale andnu.»
34No minä sanun teile: Algat nikonz vahvištoitkoi ičetoi sanoid – ei taivhan kal’t, sikš ku se om Jumalan valdsija, 35ei man kal’t, sikš ku nece om hänen jaugoiden alanduz, ei Jerusaliman kal’t, sikš ku nece om suren kunigahan lidn.
36Ala vahvištoita sanoid ičeiž pän kal’t, sikš ku sinä iče ed voi tehta üht-ki hibust mustaks vai vauktaks.
37Konz pidab vahvištoitta sanad, sanugat vaiše: «Ka» vai «Ei.»
Enamb om jo pahaspäi.»

38«Teile om sanutud: «Sil’m sil’mäs, hambaz hambhas.»
39No minä sanun teile: algat vastustagoi pahad.
A ku ken-se löb sindai oiktaha modpoliškoho, kända hänele hur-ki.
40Ku ken-se tahtoib sudan kal’t otta sinai alembaižen soban, anda hänele pälembaine-ki.
41Ku ken-se käskeb astta hänenke virstan, mäne kaks’.
42Anda sille, ken sinai pakičeb, ala käraute sel’gäl sille, ken tahtoib otta sinai velgha.
43Teile om sanutud: «Armasta ičeiž lähembašt i ala navedi ičeiž vihanikad.»
44No minä sanun teile: Armastagat ičetoi vihanikoid, blahoslovigat nenid, ked pakičeba teiden päle Jumalan vihad, tehkat hüväd teiden vihanikoile i loičkat neniden polhe, ked mokičeba i kükseba teid.
45Siloi tö olet teiden taivhaližen Tatan lapsed.
Hän andab päiväižele nousta kut hüvile, muga pahoile-ki i oigendab vihman kut tozioiktoile, muga jumalatomile-ki.
46Ku tö armastat nenid, ked armastaba teid, miččen paukan völ varastat?
Ei-ik muga tehkoi pahad maksunkeradajad-ki?
47Ku tö sanut tervhensanoid vaiše teiden läheližile, midä sid’ om mugošt?
Ei-ik muga tehkoi ned-ki, ked ei tuntkoi Jumalad?
48Olgat tö-ki hüväd kaikes, muga kut om hüvä teiden taivhaline Tat.»

6 «Kackat, algat abutagoi gollile rahvahan edes vaiše sen täht, miše hö nägižiba teid, ika et sagoi paukad taivhaližes Tataspäi.
2I konz abutad gollile, ala torda torvehe, kut tegeba koiverdelijad suimpertiš i irdal, miše mehed kitäižiba heid.
Todeks sanun teile: hö oma sanuded jo ičeze paukan.
3No konz sinä abutad gollile, algha sinun hur käzi tekoi, midä oiged käzi tegeb, 4miše sinun hüvä tego oliži peitos.
Sinun Tat, kudamb nägeb sen-ki, mi om peitos, andab sinei paukan kaikiden edes.
5Konz loičed, ala ole kuti koiverdelijad.
Hö tahtonke seižuba suimpertiš i tesaril loičmas, miše heid nägižiba toižed mehed.
Todeks sanun teile: hö jo oma sanuded paukan.
6No konz sinä loičed, mäne pertin südäimehe, saupta uks’ i sid’ loiče Tataleiž, kudamb om peitos.
Sinun Tat, kudamb nägeb sen, mi om peitos, andab sinei paukan kaikiden edes.
7Konz loičet, algat pal’patagoi kut ned, ked ei tuntkoi Jumalad.
Hö meletaba, miše heid paremba kulištadas, ku hö sanuba äi sanoid.
8Algat olgoi heiden vuiččed.
Teiden Tat tedab, midä teile tarbiž jo edel sidä, konz tö hänel pakičet.
9Sikš loičkat muga:   – Meiden taivhaline Tatam!
Olgha pühä sinun nimi.
10Tulgha sinun valdkund.
Tehkahas kaik sinun tahton mödhe   täl-ki mal, kut taivhas.
11Anda meile tämbei   meiden jogapäiväine leib.
12I pästa meile meiden velgad,   kut mö-ki pästam   meiden velgnikoiden velgad.
13Ala ve meid manitushe,   no päzuta meid pahaspäi.
Sinun om vald i vägi i korged arv   kaiken i igäks.
Amin’.
14Ku tö prostit mehile heiden pahad tegod, ka teiden taivhaline Tat prostib teiden pahad tegod.
15No ku tö et prostigoi mehile heiden pahoid tegoid, ka teiden Tat-ki ei prosti teiden pahoid tegoid.
16Konz pühütat, algat tehkoi muiktad modod, muga kut koiverdelijad.
Hö tegeba ičeze modon höšakoks, miše kaik homaičižiba heiden pühütandad.
Todeks sanun teile: hö oma jo sanuded ičeze paukan.
17A konz sinä pühütad, sugi pä i peze mod.
18Siloi sinun pühütandad ei nägištagoi mehed, vaiše sinun Tat, kudamb om peitos.
Sinun Tat, kudamb nägeb sen-ki, mi om peitos, andab sinei paukan kaikiden edes.»

19«Algat kerakoi ičeletoi elod man päl.
Tägä kojeg i roste söba sen, i varghad tungesoiš pert’he i vargastaba.
20Kerakat elod taivhaze.
Sigä kojeg i roste ei sögoi sidä, i varghad ei voigoi tunktas südäimehe i vargastada.
21Kus oma teiden kal’huded, sigä linneb teiden südäin-ki.
22Sil’mäd om hibjan lamp.
Ku sinun sil’mäd oma tervhed, ka kaik sinun hibj-ki linneb täuz’ lämoid.
23No ku sinun sil’miš om mitte-ni viga, ka kaik sinun hibj linneb pimedas.
I ku se lämoi, kudamb sinus om, om pimed, ka mitte opak om siloi nece pimed!
24Niken ei voi služida kahtele ižandale.
Ku hän ei navedi üht, ka tošt armastab; ku hän ühthe tartub, ka tošt hondostab.
Teil ei voi ühtel aigal olda kaht ižandad: Jumalad i bohatust.»

25«Sen täht minä sanun teile: algat holdugoi ičetoi henges, siš midä söižit i joižit, algat holdugoi ičetoi hibjas, midä panda päle.
Ei-ik heng ole enamb mi söm’, a hibj enamb mi sobad?
26Kackat taivhan linduihe: hö ei semekoi, ei rahngoi, ei pangoi varha, i teiden taivhaline Tat sötab niid.
Ved’ tö olet arvokahambad mi lindud!
27Ken teišpäi voib holil pidenzoitta ičeze elod vaiše ühteks-ki käzivardeks?
28Mikš tö holdut sobiš?
Kackat pöudon änikoihe, kut ned kazvaba maspäi: ned ei rakoi i ei kezerkoi.
29Minä sanun teile: ved’ Solomon-ki kaikes hoštoteses ei olend sädatadud muga, kut kaikutte niišpäi.
30I ku Jumal ninga sobitab heinän, kudamb tämbei kazvab normel, a homen linneb tactud päčhe, ka sidä enamban hän sobitab teid, vähäuskojad!
31Ka algat holdugoi i algat sanugoi: «Midä mö söškam?»
vai «Midä mö joškam?»
vai «Kuspäi mö sam sobid?»
32Kaiken necen eciba Jumalad tundmatomad rahvahad.
Teiden taivhaline Tat tedab, miše kaiked necidä teile tarbiž.
33Ezmäi pangat kaik vägi, miše eläda Jumalan valdkundas i hänen tozioiktan tahton mödhe, siloi tö sat kaiken necen-ki.
34Algat holdugoi homnižes päiväs, se iče pidäškandeb hol’t ičesaze.
Migo päiväle täudub ičeze holid.»

7 «Algat sudigoi, siloi teid-ki ei sudiškakoi.
2Muga kut tö sudit, muga sudiškatas teid-ki, i miččel märal tö märičet, sil teile-ki märitaškatas.
3Kut sinä näged murdoižen vellen sil’mäs, a ed homaiče ičeiž sil’mäs part?
4Kut void vellele sanuda: «Anda-ške, minä heitän murdoižen sinun sil’mäspäi,» ku ičeiž sil’mäs om parz’?
5Sinä koiverdelii!
Heitä ezmäi parz’ ičeiž sil’mäspäi, vaiše siloi nägištad, kut heitta murdoine vellen sil’mäspäi.
6Algat antkoi koirile sidä, mi om pühä, miše ned ei pördaižihe i ei rebitaiži teid.
Algat tackoi hel’mid sigoiden edehe, miše ned ei polgetaiži niid.»

7«Pakikat, i teile anttas.
Eckat, i tö löudat.
Kolkotagat, i teile avaitas.
8Sikš ku kaikutte pakičii sab, ecii löudab, i kolkotajale avaitas.
9Ved’ niken teišpäi ei anda poigale kived, ku hän pakičeb leibäd, 10vai küd, ku hän pakičeb kalad!
11I ku tö, pahad mehed, mahtat antta ičetoi lapsile hüvid lahjoid, ka sidä enamban teiden taivhaline Tat andab hüväd nenile, ked necidä hänel pakičeba.
12Kaiken, min tahtoit, miše mehed tegižiba teile, tehkat tö-ki heile.
Siš om käskišton i sanankandajiden kirjutusiden jüvä.
13Mängat südäimehe ahthan verajan kal’t.
Äjad mäneba levedan verajan kal’t i levedad tedme, no se veb igähižihe mokihe, 14sikš miše ahtaz om se verai i kaid se te, kudamb veb eloho, i vaiše harvad löudaba sidä.»

15«Varaikat tühjid sanankandajid.
Hö tuleba teidennoks lambhiden nahkas, no südäimes hö oma pit’khambazhändikahad.
16Heid tö tundištat heiden satusišpäi.
Ved’ ei voi vinmarjad poimda ogahpenzhaspäi, a ogahheinäspäi ei voi sada smokvid.
17Hüvä pu andab hüvän satusen, hond pu – pahan.
18Ei voi hüvä pu toda pahad, vai hond pu toda hüväd satust.
19Kaikutte pu, kudamb ei to hüväd satust, čaptas i tactas lämoihe.
20Ka tühjid sanankandajid-ki tö tundištat heiden satusišpäi!
21Ei kaikutte, kudamb sanub minei «Ižand, Ižand,» päzu taivhan valdkundaha.
Sinna päzub vaiše se, ken tegeb kaiken minun taivhaližen Tatan tahton mödhe.
22Äjad sanuškandeba minei sil päiväl: «Ižand, Ižand!
Em-ik mö sanelnugoi sinun nimes vestid Jumalaspäi, sinun nimes mö küksim pahoid hengid i sinun nimes tegim äi surid tegoid.»
23No siloi minä sanun teile: «En tunde teid.
Mängat tägäpäi, pahantegijad!»»

24«Kaikuččen, ken kuleb nene minun sanad i tegeb niiden mödhe, minä lugeškanden melekahaks meheks, kudamb lendi ičeze pertin kivimale.
25Vihmuškanzi, ližavezi libuškanzi, i kova tullei lujas puhuškanzi pertin päle, no se ei lanktend, sikš ku sen alandusen oli kivi.
26Kaikutte, ken kuleb nene minun sanad, no ei tege niiden mödhe, om kuti meletoi mez’, kudamb lendi ičeze pertin letkele.
27Vihmuškanzi, ližavezi libuškanzi, i kova tullei lujas puhuškanzi pertin päle, i se lanksi i kogonaze mureni.»

28Konz Iisus oli lopnu ičeze paginan, rahvazkogo čududelihe hänen opendushe.
29Hän openzi muga kut se, kenel om vald opeta, a ei kut käskištonopendajad da farisejad.

8 Konz Iisus tuli alahaks mägelpäi, sur’ rahvazkogo astui hänenke.
2Hänennoks tuli siloi üks’ prokazas läžui.
Mez’ kumarzihe mahasai hänen edehe i sanui: «Ižand!
Ku sinä tahtoid, ka void puhtastada mindai.»
3Iisus oigenzi käden, kosketi mest i sanui: «Minä tahtoin.
Tehte puhthaks.»
Mez’ sid’-žo puhtastihe prokazaspäi.
4Iisus sanui hänele: «Kacu, nikenele ala sanu neciš.
Mäne vaiše, ozutade papile i ve lahj, kudamban om käsknu Moisei.
Nece todištab heile, miše sinä oled terveh.»

5Konz Iisus tuli Kapernaumha, üks’ sadanpämez’ tuli hänennoks, pakiči hänel abud 6i sanui: «Ižand, minun käskabunik läžub kodiš ičeze kibus i lujas mokičese.»
7Iisus sanui: «Minä tulen i tegen händast tervheks.»
8No sadanpämez’ sanui: «Ei, ižand, minä en ole mugoine arvokaz, miše sinä tuližid minun katusen alle.
Sanu vaiše sana, i minun käskabunik tegese tervheks.
9Minä iče-ki kundlen toižiden käsköid i käsken saldatoile.
Konz sanun erasele: «Mäne», ka hän mäneb, a toižele: «Tule», ka hän tuleb, i minun käskabunikale: «Tege nece», ka hän tegeb.»
10Kulištades necen Iisus čududelihe i sanui hänenke olijoile: «Todeks sanun teile: Ningošt uskondad minä en vasttand Izrail’as-ki.
11Minä sanun teile, miše äjad tuleba päivnouzmpolespäi i päivlaskmpolespäi, i mäneba longile ühtes Avraamanke, Isakanke i Jakovanke taivhan valdkundas.
12No nenid, kudambile sündundan kal’t pidaiži päzuda sinna, taciškatas pimedaha.
Sigä voiktas i kirskutadas hambhil.»
13Sid’ Iisus sanui sadanpämehele: «Mäne.
Olgha sinei muga kut uskod.»
Necen aigan käskabunik tegihe tervheks.

14Iisus mäni Petran kodihe i nägišti, miše hänen anop’ läžub sures žarus.
15Iisus kosketi händast kädes, i žar läksi hänespäi.
Ak libui sijaspäi i zavodi adivoičetada heid.
16I konz tuli eht, Iisusannoks todihe äi mehid, kudambid mokičiba pahad henged.
Hän küksi sanal pahad henged heišpäi i tegi kaik läžujad tervhikš.
17Muga tegihe todeks se, miš oli sanutud Jumalan sanankandajan Isaijan kirjas:   – Hän oti ičeze päle meiden läžundad,   kandoi meiden kibud.

18Konz Iisus nägišti, kut äi rahvast om hänes ümbri, hän käski [openikoile] ehtatadas toižele randale.
19Üks’ käskištonopendai tuli siloi hänennoks i sanui: «Opendai, minä lähten sinunke, hot’ kuna sinä läksižid.»
20Iisus sanui hänele: «Reboil oma urud, taivhan linduil pezad, no Mehen Poigal ei ole sijad, kuna pä voiži kumarta.»
21Toine mez’, üks’ hänen openikoišpäi, sanui hänele: «Ižand, anda ezmäi minei kävuda mahapanmaha tatain.»
22No Iisus sanui hänele: «Astu minunke!
Anda kollijoile mahapanda heiden kollijoid.»

23Iisus ištuihe veneheze i hänen openikad oliba hänenke.
24Järvel libui ühtnägoi kova torok.
Lainhed löiba üliči venehen laidoid, a Iisus magazi.
25Siloi openikad tuliba hänennoks i noustatiba sanuden: «Ižand, päzuta meid, mö uptam!»
26«Mikš tö muga varaidat, vähäuskojad!»
– Iisus sanui.
Sid’ hän nouzi i kel’di tulleid i lainhid, i tegihe lujas tün’.
27Mehed čududelihe i saneliba: «Mitte nece mez’ om?
Händast kundleba eskai tullei i lainhed.»

28Konz Iisus tuli toižele randale Gergesan maha, hänele vastha tuli kaks’ mest, kudambad eliba kal’l’kaumoiš.
Heiš oliba pahad henged.
Hö oliba mugomad äredad, miše niken ei voind kävuda necidä tedme.
29Hö kidastiba: «Midä sinä meišpäi tahtoid, Iisus, Jumalan Poig?
Oled-ik tulnu tänna mokičemha meid edel aigad?»
30Edahan heišpäi paimenzihe sur’ sigoiden kogo.
31Pahad henged pakičeškanziba Iisusad: «Ku küksed meid, ka oigenda nenihe sigoihe.»
32«Mängat» – Iisus sanui.
Siloi pahad henged läksiba mehišpäi i loihe sigoihe, i kaik sigoiden kogo tacihe mürkas randaspäi järvhe i upsi.
33Sigoiden paimned pästiba pagod.
Hö tuliba lidnaha i starinoičiba, kut kaik oli i midä oli tehnus nenile, kenes eliba pahad henged.
34Siloi kaik läksiba lidnaspäi Iisusale vastha.
Konz hö nägištiba händast, hö pakičeškanziba händast lähtta heiden elotahospäi.

9 Iisus mäni veneheze, ehtatihe järves päliči i tuli kodilidnaha.
2Sigä mehed toiba hänennoks ičeze kibus läžujan, kudamb venui sijal.
Konz Iisus nägišti, kut vahvas hö uskoba hänehe, hän sanui ičeze kibus läžujale: «Ala varaida, poigaižem, sinun grähkäd om pästtud.»
3Erased käskištonopendajad sanuiba siloi ičeksaze: «Hän nagrab Jumalad.»
4No Iisus tundišti, miš hö meletaba, i sanui: «Mihe teiden südäimiš oma pahad meletused?
5Mi om kebnemb sanuda: «Sinun grähkäd om pästtud,» vai: «Libu i kävele»?
6No miše tö tedaižit: Mehen Poigal om vald man päl pästta grähkäd» – hän sanui nügüd’ ičeze kibus läžujale – «libu, ota ičeiž magaduzsija i mäne kodihe.»
7I mez’ libui, [oti ičeze magaduzsijan] i läksi kodihe.
8Necen nägištades kaik čududelihe i ülenzoitiba Jumalad, kudamb oli andnu mehile mugoman valdan.

9Iisus läksi lidnaspäi i astui siriči sijad, kus keratihe rahvahaspäi maröunan maksuid.
Sigä hän nägišti ištmas mehen, kudamb kuctihe Matvejaks.
Iisus sanui hänele: «Astu minunke,» – i hän libui i läksi Iisusanke.
10Sid’ Iisus oli longid sömäs hänen kodiš.
Sinna tuli mugažo äi maksunkeradajid i grähkhižid, i hö söiba Iisusanke i hänen openikoidenke.
11Necen nägištades farisejad sanuiba Iisusan openikoile: «Mihe teiden opendai söb i job ühtes maksunkeradajidenke i grähkhižidenke?»
12Iisus kulišti necen i sanui: «Tervhile ei tarbiž lekarid, vaiše läžujile.
13Mängat i meletagat, midä nene sanad znamoičeba: «Minä en tahtoi lahjad, a tahtoin, miše tö armahtaižit toine tošt.»
Minä en tulend kucmaha tozioiktoid, a tulin kucmaha grähkhižid käraudamhas Jumalaha.»

14Sid’ Joannan openikad tuliba Iisusannoks.
Hö sanuiba: «Mikš mö i farisejad pühütam paksus, a sinun openikad ei pühütagoi?»
15Iisus sanui heile: «Ved’ ei voigoi sajan adivod olda pahoiš meliš, kuni ženih om heiden keskes!
Völ tuleb se-ki aig, konz ženih ottas heišpäi, i siloi hö pühütaškandeba.
16Niken ei ota udes kanghaspäi paikad hudraha sobaha.
Mugoine paik ištuse i rebitab soban, i reig linneb völ suremb.
17I niken ei vala ut vinad vanhoihe nahkastijoihe.
Ved’ siloi nahk rebineb, vin valase maha i astijad travišoiš.
Ei, uz’ vin valetas uzihe nahkastijoihe.
Siloi molembad kaičesoiš.»

18Konz Iisus völ pagiži heile, sinna tuli üks’ pämez’.
Hän kumarzihe mahasai Iisusan edehe i sanui: «Minun tütrut om kolnu vaiše, no tule i pane käzi hänen päle, ka hän eläbzub.»
19Iisus libui i läksi mehenke, i openikad mäniba hänenke.
20Siloi Iisusaha läheni tagapäi eraz naine, händast mokiči jo kaks’toštkümne vot verenvodand.
Hän kosketi Iisusan sobanagjad.
21Hän siloi meleti: «Ku vaiše voižin kosketada hänen sobad, minä tegižimoi tervheks.»
22Iisus kärauzihe, nägišti naižen i sanui: «Ala varaida, tütrudem, sinun uskond tegi sindai tervheks.»
Neciš aigaspäi naine tegihe tervheks.
23Konz Iisus tuli pämehen pert’he i nägišti mehid, kudambad vändiba soitoižil, i nägišti voikajan rahvazkogon, 24hän sanui: «Mängat tägäpäi!
Neičukaine ei ole kolnu, hän magadab.»
Händast nagraškatihe.
25No konz rahvaz oli kükstud, Iisus mäni pert’he i oti neičukaižen kädes, i neičukaine libui.
26Vestid neciš tuliba kaikjale sille tahole.

27Konz Iisus läksi sigäpäi, hänen jäl’ghe läksiba kaks’ sogedad.
Hö kidastiba: «Armahta meid, Iisus, Davidan Poig!»
28Konz Iisus mäni pert’he, sogedad tuliba sinna hänennoks.
Iisus küzui: «Uskot-ik tö, miše minä voin tehta sen?»
«Uskom, Ižand!»
– hö sanuiba.
29Siloi hän kosketi heiden sil’mid i sanui: «Olgha teile muga, kut tö uskot,» 30i heiden sil’mäd avaižihe.
Iisus sanui heile kovas: «Kackat, miše niken neciš ei tedištaiži.»
31No lähttes sigäpäi hö saneliba vestid hänen polhe kaikjal sil tahol.

32Konz nene mehed oliba lähtmas, Iisusannoks todihe keletoi mez’, kudamban mokiči paha heng.
33Iisus küksi pahan hengen hänespäi, i keletoi pagižeškanzi.
Rahvaz čududelihe i sanuiba: «Mugošt nikonz ei nähtud Izrail’as.»
34No farisejad sanuiba: «Hän kükseb pahoid hengid pahoiden hengiden pämehen vägel.»

35Iisus käveli kaikiš lidnoiš i küliš.
Hän openzi suimpertiš, saneli hüväd vestid taivhan valdkundan polhe i tegi tervhikš mehid kaikiš kibuišpäi i läžundoišpäi.
36Konz hän nägi rahvazkogon, hänele tegihe žal’ heid, sikš miše hö oliba väzunuded i abutomad, kut lambhad paimneta.
37Siloi hän sanui ičeze openikoile: «Villäd om äi, no rahnojid vähä.
38Sikš loičkat villän Ižandale, miše hän oigendaiži radnikoid rahnmaha.»

10 Iisus kucui kaks’toštkümne openikad ičezennoks i andoi heile valdan küksta paganoid hengid i tehta tervhikš mehid kaikiš kibuišpäi i läžundoišpäi.
2Täs oma neniden kahtentoštkümnen apostolan nimed: ezmäi Simon, toine nimi hänel oli Petr, i hänen vel’l’ Andrei, Zevedejan poigad Jakov i Joan, 3Filip i Varfolomei, Foma i maksunkeradai Matvei, Alfejan poig Jakov, i Levvei, kudamban toine nimi oli Faddei, 4Simon Kananit i Juda Iskariot, kudamb möhemba möi Iisusan.

5Iisus oigenzi matkha nene kaks’toštkümne openikad i käski heile: «Algat mängoi verhiden rahvahidennoks i nimiččehe Samarian lidnaha.
6A mängat paremba Izrail’an rahvahan segoinuziden lambhidennoks 7i sanelgat: «Taivhan valdkund om läz.»
8Tehkat tervhikš läžujid, eläbzoitkat kollijoid, puhtastagat prokazas läžujid i kükskat pahoid hengid.
Tö et maksnugoi nimiš, ka antkat-ki maksuta.
9Algat otkoi varha vöhö kuldad, hobedad i vasked, 10algat otkoi kerdale šaugud, tošt paidad, algat otkoi kengid i kalud.
Radnik maksab, miše händast söttas.
11Konz tulet miččehe-ni lidnaha vai külähä, tedištagat, ken sigä om arvokaz, i jägat hänennoks elämaha, kuni tuleb aig lähtta sigäpäi.
12Konz tulet pert’he, toivotagat sen eläjile tervhut i kožmust.
13Ku se pert’ maksab sidä, tulgha teiden toivotadud kožmuz heile.
Ku se ei maksa necidä, pörkahas teiden toivotuz tagaze teile.
14Ku teid miččes-ni pertiš vai lidnas ei vastkoi i teiden sanoid ei kundleškakoi, lähtkat sigäpäi i pudištagat pölü jaugoišpäi.
15Todeks sanun teile: Sodoman i Gomorran male linneb kebnemb sudanpäivän, mi necile lidnale.»

16«Minä oigendan teid kuti lambhid händikahiden keskhe.
Olgat melekahad kuti madod, i puhthad kuti kühkjaižed.
17Olgat herkhil, sikš miše mehed veba teid sudha i löškandeba teid suimpertiš.
18Teid veškatas valdanpidäjiden i kunigahiden edehe minun tagut todištamha heile i nenile, ked ei tuntkoi Jumalad.
19No konz teid anttas valdanpidäjiden käzihe, algat holdugoi siš, kut i midä pagišta, sikš miše teile sil aigal anttas kut i midä sanuda.
20Tö et pagižeškakoi iče, teiš pagižeškandeb teiden Tatan Heng.
21Vel’l’ andab ičeze vellen surmita, tat lapsen, i lapsed libuba ičeze kazvatajid vasthapäi i surmičeškandeba heid.
22Kaik kandaškandeba teiden päle vihan minun nimen tagut, no ken tirpaškandeb lophusai, päzub.
23Ku ühtes lidnaspäi teid kükseškatas, pagekat toižhe.
Todeks sanun teile: tö et ehtkoi kävuda kaikiš Izrail’an lidnoiš, konz Mehen Poig jo tuleb.
24Openik ei ole arvol korktemba ičeze opendajad i käskabunik ičeze ižandad.
25Täudub openikale, ku hänele linneb muga kut opendajale, a käskabunikale kut ižandale.
Ku pertin ižandan kuctas Vel’zevul, ka sidä enamban muga kuctas hänen kodinikoid!
26Algat varaikoi mehid.
Ei ole nimidä peittud, mi ei tuliži sil’mnägubale, ei ole nimidä peitolišt, mi ei tegižihe kaikile tetabaks.
27Min minä sanun teile pimedas, se sanugat päivänvauktal, i min kulištat vaiše šuhaidusen korvha, se tö sanelgat katusilpäi.
28Algat varaikoi nenid, kudambad rikoba hibjan, no ei voigoi rikta henged.
Varaikat teramba händast, kudamb voib hengen i hibjan surmita adus.
29Ühtes grošas voib ostta kaks’ paskačud, no ni üks’ niišpäi ei lankte maha, ku teiden Tat ei tahtoi necidä.
30Kaik teiden hibused-ki päs om lugetud.
31Algat varaikoi.
Ved’ tö olet arvokahambad, mi kaik paskačud.»

32«Ken sanub rahvahan edes, miše hän om minun läheline, sidä minä-ki sanun minun läheližeks minun Tatan edes, kudamb om taivhas.
33No ken rahvahan edes sanub, miše hän ei ole minun, ka sidä minä-ki en sanu minun läheližeks minun Tatan edes taivhas.
34Algat lugekoi, miše minä olen tulnu man päle tomha kožmust da mirud.
Minä en tulend tomha kožmust, vaiše suren veičen.
35Minä olen tulnu libutamha poigan tatan päle, tütren maman päle i millän anopen päle.
36Mehen vihanikoikš tegesoiš hänen kodinikad.
37Ken armastab ičeze tatad vai mamad enamb mi mindai, ei kožu minei, i ken armastab ičeze poigad vai tütärt enamb mi mindai, ei kožu minei.
38Ken ei ota ičeze ristad i ei astu minun jäl’ghe, ei kožu minei.
39Ken tahtoib kaita ičeze henged, ka kadotab sen, no ken ičeze hengen minun täht kadotab, ka kaičeb sidä.
40Ken vasttab teid, vasttab mindai, i ken vasttab mindai, vasttab händast, ken om mindai oigendanu.
41Ken vasttab Jumalan sanankandajan sikš, miše hän om Jumalan sanankandai, sab Jumalan sanankandajan paukan, i ken vasttab tozioiktan mehen sikš, miše hän om tozioiged, sab tozioiktan mehen paukan.
42I ken andab ühtele-ki neniš penišpäi kauhaižen vilud vet vaiše sikš, miše hän om minun openik – todeks sanun teile: hän ei jä paukata.»

11 Konz Iisus oli andnu kaik nene nevondad kahteletoštkümnele openikale, hän läksi toižihe sen tahon lidnoihe opendamha i sanelemha hüväd vestid.
2Konz Joan kulišti türmas Hristosan tegoiden polhe, hän oigenzi kaht ičeze openikad 3küzumaha: «Oled-ik sinä se, kudambale pidab tulda, vai tarbiž-ik meile varastada tošt?»
4Iisus sanui heile: «Mängat i sanugat Joannale, midä kulet i näget:   5Sogedad saba nägun i rambičijad käveleba,   prokazas läžujad puhtastasoiš i kurdhod kuleba,   kollijad eläbzuba i gol’l’ad kuleba hüvän vestin!
6Ozav om se, ken ei hül’gäida uskondad minuhu.»

7Konz Joan Valatajan openikad läksiba, Iisus pagižeškanzi rahvahale Joannan polhe.
«Midä tö mänit kacmaha rahvahatomha maha?
Rogod-ik, kudambad tullei likutab?
8Vai midä mänit kacmaha?
Čomin sädatadud mest-ik?
Ei, ken čomin sädase, sen tö löudat kunigahan kodiš!
9Vai midä mänit kacmaha?
Ei-ik Jumalan sanankandajad?
Ka, minä sanun teile: hän om enamb mi Jumalan sanankandai.
10Hän om se, kenen polhe om sanutud Pühiš Kirjutusiš:   – Minä oigendan vestinkandajan edel sindai,   hän vaumištab ten sinun edes.
11Todeks sanun teile: kaikes rahvahan rodus ei olend nikeda surembad Joan Valatajad, no taivhan valdkundas kaikid penemb-ki om suremb mi hän.
12Joan Valatajan päivišpäi i neche aighasai taivhan valdkundad vaste libudas toraha, i libujad tahtoiba vägel tabata sidä ičeleze.
13Kaik Jumalan sanankandajad i käskišt Joannahasai oma endustanuded necen valdkundan polhe, 14i hot’ uskkat, hot’ algat, Joan om-ki Ilja, kenele pidi tulda.
15Kenel oma korvad kulda, ka se kulgaha!
16Ka mitte nügüdläine rahvaz om?
Hö oma kuti lapsed, kudambad ištuba irdal i kidastaba ičeze sebranikoile, 17sanuden: «Mö vändim teile fleital, no tö et kargaidanugoi.
Mö laskim teile voikuid, no tö et voiknugoi.»
18Joan tuli, hän ei sö i ei jo, i rahvaz sanub: «Hänes om paha heng.»
19Mehen Poig tuli, hän söb i job, i rahvaz sanub: «Mitte hän sömar’ i jomar’ om, maksunkeradajiden i grähkhižiden sebranik!»
No melevuz’ nägub todeks melevuden tegoišpäi!»

20Sid’ Iisus lajiškanzi nenid lidnoid, kus hän oli tehnu äjid ičeze suriš tegoišpäi, sikš ku hö ei käraudanus grähkišpäi:   21«Voi sindai, Horazin!
Voi sindai, Vifsaida!
Ku nene sured tegod, kudambad minä tegin teiden irdoil, olnuiži tehtud Tiras i Sidonas, niiden eläjad jo amu ribuiš i tuhkad päs oližiba käraudanus grähkišpäi.
22Minä sanun teile: Tirale i Sidonale sudanpäivän linneb kebnemb mi teile.
23I muga sinä, Kapernaum, libutadud taivhazesai, linned tactud surman valdkundaha.
Ku sured tegod, kudambad tehtihe sinun irdoil, oliži tehtud Sodomas, se seižuiži völ tämbei-ki.
24Minä sanun teile: Sodoman male sudanpäivän linneb kebnemb mi sinei.»

25Necen aigan Iisus pagižeškanzi: «Minä ülenzoitan sindai, Tatam, taivhan i man Ižand, sikš ku sinä oled peitnu nene azjad melekahišpäi i openuzišpäi, a avaidanu ned lapsenmeližile.
26Ka, Tatam, mugoine oli sinun hüvä taht.
27Minun Tat om andnu kaiken minei, i niken toine ei tunde Poigad, vaiše Tat, i niken toine ei tunde Tatad, vaiše Poig i se, kenele Poig tahtoib avaita necen.
28Tulgat minunnoks kaik tö, ked radat i kandat kormad.
Minä andan teile lebun.
29Otkat minun kandmine ičetoi hardjoile i opekatoiš minai: minä olen hüväsüdäimeline i kundlijaine.
Muga teiden heng löudab lebun.
30Minun kandmine om hüvä kantta i minun korm om kebn.»

12 Kerdan Iisus astui sobatan, lebupäivän, vil’l’pöudos päliči.
Hänen openikoile tegihe näl’g, i hö zavodiba katkoida tähkid i söda.
2Farisejad nägištiba sen i sanuiba Iisusale: «Kacu, sinun openikad tegeba mugošt, midä sobatan ei sa tehta.»
3No Iisus sanui heile: «Et-ik tö olgoi lugenuded, midä David-kunigaz tegi, konz hänele i hänen mehile tegihe näl’g?
4Hän mäni Jumalan pühäkodihe i söi leibid, kudambad oli pandud altarile, a niid söda voi vaiše papile, i ei voind hänele i hänen mehile.
5Vai et-ik tö käskištospäi olgoi lugenuded, miše papid radaba pühäkodiš sobatan-ki, i necil murendaba sobatkäskön, no se ei ole pandud heile vigaks?
6Sanun teile: täs om suremb mi pühäkodi.
7Ku tö el’gendaižit nene sanad: «Minä en tahtoi teiden lahjoid, a tahtoin, miše tö armahtaižit toine tošt,» ka et väritaiži oiktoid.
8Mehen Poig om sobatan-ki ižand.»

9Iisus läksi sigäpäi i mäni sen tahon suimpert’he.
10Sigä oli mez’, kudamban käzi oli kuivehtunu.
Erased eciba, miš voiži väritada Iisusad, i küzuiba hänel: «Voib-ik sobatan tehta tervhikš?
11Iisus sanui heile: «Ku kenel-ni teišpäi om üks’ lambaz i se lankteb sobatan kopha, ka ei-ik hän tartu sihe i libuta sigäpäi?
12No ved’ mez’ om arvokahamb mi lambaz.
Ka, sobatan voib tehta hüväd.»
13Sid’ hän sanui mehele: «Oigenda käzi.»
Mez’ oigenzi ičeze käden, i se tegihe mugoižeks-žo ku oli olnu, tervheks kut toine-ki käzi.
14No farisejad mäniba sigäpäi i zavodiba meletada, kut voiži surmita Iisusad.
Konz Iisus tedišti necen polhe, hän läksi sigäpäi.

15Iisusan jäl’ghe astui äi rahvast, i hän tegi heid kaikid tervhikš.
16No hän ei käskend heile pagišta hänen polhe, 17miše tuližiba todeks Jumalan sanad, kudambad hän oli sanunu ičeze sanankandajan Isaijan kal’t:   18– Naku om minun käskabunik,   kudamban olen valičenu,   minun armaz, kudamb om minei mel’he!
Minä andan hänele minun Hengen vägen,   i hän saneleškandeb rahvahile oiktust.
19Hän ei ridleškande, ei kidastaškande,   ei voi kulištada hänen än’t irdoil.
20Hän murenut rogod ei katkaida,   küdojad tohust ei sambuta,   sihesai ku tob oiktusen vägestusehe.
21Hänen nimehe rahvahad paneba ičeze nadejad.

22Sid’ Iisusannoks todihe mez’, kudambad mokiči paha heng i kudamb sikš oli soged i keletoi.
Iisus tegi händast tervheks, i soged i keletoi pagižeškanzi da nägeškanzi.
23Kaik čududelihe i küzeliba: «Om-ik nece Hristos, Davidan poig?»
24No konz farisejad kulištiba necen, hö sanuiba: «Vaiše Vel’zevulan, pahoiden hengiden pämehen vägel hän kükseb pahoid hengid.»
25Iisus tezi heiden meletused i sanui heile: «Kaikutte valdkund, kudamb jagase i ridleb iče ičezenke, tühjeneb, i mugažo kaikutte lidn i kanz, kudamb iče jagase, ei voi püžuda.
26Ku soton kükseb sotonan, ka hän ridleb iče ičezenke.
Kut siloi hänen valdkund voib püžuda?
27Ku minä küksen pahoid hengid Vel’zevulan vägel, miččel vägel kükseba niid teiden sebranikad?
Ei-ik Jumalan vägel?
No ku hö kükseba pahoid hengid Jumalan vägel, ka hö linneba teiden sudjin.
28A ku minä küksen pahoid hengid Jumalan Hengen vägel, ka Jumalan valdkund tozi-ki om jo tulnu teidennoks.
29Vai kutak ken-se voib ličtas vägekahan mehen pert’he i anastada kaiken elon?
Vaiše siloi, konz sidob händast, ka hän voib anastada kaiken pertišpäi.
30Ken ei ole minun polel, om mindai vasthapäi, i ken ei kerada minunke, hän rajadab.
31Sen täht sanun teile: kaikutte grähk i pahad sanad pästtas mehile, no pahoid sanoid Henged vasthapäi ei pästkoi.
32Ku ken sanub pahoid sanoid Mehen Poigad vasthapäi, hänele se grähk pästtas, no ken sanub pahoid sanoid Pühäd Henged vasthapäi, sille sidä grähkäd ei pästkoi, ei neciš mirus i ei tulijas.»

33«Ku pu om hüvä, sen satuz-ki om hüvä, no konz pu om hond, sen satuz-ki om hond.
Satusišpäi nägub mitte om pu.
34Tö, madon lapsed, kutak tö voižit pagišta hüväd, ku iče olet pahad?
Mil südäin om täuz’, sen polhe su pagižeb.
35Hüvä mez’ tob südäimen aitaspäi hüväd, paha mez’ pahad.
36Minä sanun teile: kaikuččes tühjas sanas, kudamban mehed sanuba, tarbiž heile pidäda vastust sudanpäivän.
37Sinun sanoiden tagut sindai lugeškatas oiktaks i sinun sanoiden tagut sindai lugeškatas väraks.»

38Siloi erased käskištonopendajad i farisejad sanuiba Iisusale: «Opendai, mö tahtoim, miše sinä ozutaižid meile miččen-ni znaman!»
39No Iisus sanui heile: «Nece paha i jumalatoi rahvaz pakičeb tundmuzznamad, no üksjaine znam, kudamban sille anttas, om Jumalan sanankandajan Jonan znam.
40Kut Jona oli meriživatan vacas koume päiväd i koume öd, muga Mehen Poig-ki linneb man südäimes koume päiväd i koume öd.
41Sudanpäivän Ninevian eläjad eläbzuba ühtes nügüdläižen rahvahanke i väritaba sidä.
Hö kärauzihe grähkišpäi, konz Jona saneli heile Jumalan vestin, a täs teil oma surembad azjad mi Jonan aigan!
42Suviman kunigaz-naine eläbzub i tuleb sudale ühtes necen nügüdläižen rahvahanke i väritaškandeb sidä.
Hän tuli man agjaspäi kundelmaha Solomonan melekahid sanoid, a sid’ ved’ om enamb mi Solomon!»

43«Konz pagan heng lähteb irdale mehespäi, se käveleb vedetomid i rahvahatomid tahoidme i ecib lebud, no ei löuda.
44Siloi se sanub: «Minä pördamoi kodihe, kuspäi läksin.»
No konz hän pördase i löudab ičeze kodin tühjaks, nägištab, miše se om pühkitud i keratud, 45siloi hän mäneb i otab ičezenke seičeme völ pahembad henged, mi iče om, i ned tuleba südäimehe i eläškandeba neciš mehes.
I muga sen mehen elo lopuks tuleb völ pahembaks, mi ezmässai oli.»
Muga linneb necile pahale nügüdläižele rahvahale-ki.»

46Konz Iisus völ pagiži rahvahale, hänen mam i velled tuliba sinna.
Hö seižuiba irdal i tahtoiba pagišta hänenke.
47Eraz mez’ sanui Iisusale: «Sinun mamaiž i velled seižuba irdal i tahtoiba pagišta sinunke.»
48No Iisus sanui hänele: «Ken om minun mam?
Ked oma minun velled?»
49Hän ozuti kädel openikoihe i sanui: «Kacu, täs oma minun mam i minun velled.
50Jogahine, ken tegeb minun taivhaližen Tatan tahton mödhe, om minun vel’l’ i sizar i mam.»

13 Necen-žo päivän Iisus läksi pertišpäi, mäni järven randale i ištuihe sigä.
2Hänes ümbri kerazihe mugoine sur’ rahvazkogo, miše hänele pidi mända veneheze.
Hän ištui venehes, a kaik rahvaz seižui randal, 3i hän pagiži heile äjiš azjoiš ozoitezstarinoil.
Hän sanui: «Mez’ läksi semendamha.
4I konz hän semenzi, erased semned lanksiba teverhe, i lindud tuliba i söiba jüväd.
5Erased semned lanksiba kivimaha, kus semnile oli vähä mad.
Nene semned teravas läksiba orahaižile, sikš ku ma ei olend süvä, 6no konz päiväine paštaškanzi, orahaižed vänttuiba, i ku niil ei olend jurid, ned kuivehtuiba.
7Erased semned lanksiba ogahheiniden keskhe, ogahhein kazvoi i täpsi orahaižid.
8No erased semned lanksiba hüvähä maha i andoiba villän, kudamb sada, kudamb kuz’kümne, kudamb koumekümne jüväd.
9Kenel oma korvad kulda, ka se kulgaha!»

10Openikad tuliba Iisusannoks i küzuiba: «Mikš sinä pagižed heile ozoitezstarinoil?»
11Iisus sanui: «Sikš, miše teile om anttud teta taivhan valdkundan peitazjoid, a heile ei.
12Kenel om, sille anttas, i hän sab enamban mi külläks, no kenel ei ole, sil ottas se-ki, midä hänel om.
13Minä sikš pagižen heile ozoitezstarinoil, miše hö kacten ei nähkoi, kundelten ei kulgoi i ei el’gekoi.
14Heiš todenzub se Isaijan endustuz:   – Tö kulden kulet, no et el’gekoi,   kacten kacut, no et nähkoi.
15Necen rahvahan südäimed oma kovidunuded.
Hö habi kuleba korvil,   i sil’mäd hö oma umbištanuded,   miše ei voiži sil’mil nähta,   ei voiži korvil kulda,   ei voiži el’geta südäimel,   i ei voiži kärautas pahaspäi,   miše minä tegižin heid tervhikš.
16Ozakahad oma teiden sil’mäd, sikš miše ned nägeba, i teiden korvad, sikš miše ned kuleba!
17Todeks sanun teile: äjad Jumalan sanankandajad i tozioiktad mehed tahtoiba nägištada, midä tö näget, no ei nähnugoi, i kulištada, midä tö kulet, no ei kulnugoi.»

18«Kundelkat-žo, midä om ozoitezstarin semendajan polhe.
19Konz ken-ni kuleb vestin taivhan valdkundan polhe i ei el’genda sidä, soton tuleb i tembaidab, mi hänen südäimehe oli semetud.
Nene oma semned, kudambad oli semetud teverhe.
20Semenduz kivimaha oma nene, ked kuleba sanan i ihastusenke sid’-žo otaba sen, 21no hö uskoba vaiše penen pordon, sikš miše heil ei ole jurid.
Konz tuleb ahtištuz vai küksend sanan tagut, hö hül’gäidaba sen kerdalaz.
22Semenduz ogahheiniden keskhe oma nene, ked kuleba sanan, no heiš sana ei to satust, sikš miše necen elon holed i himo olda elokahan täptaba necen sanan.
23No semenduz hüvähä maha oma nene mehed, ked kuleba sanan i el’gendaba sen.
Hö toba satust: ken sada, ken kuz’kümne, ken koumekümne jüväd.»

24Iisus sanui heile toižen ozoitezstarinan: «Taivhan valdkund om mugoine: Mez’ semenzi pöudho hüvid semnid.
25No konz kaik magaziba, tuli hänen vihanik, semenzi nižun keskhe rujoheinid i läksi sigäpäi.
26Konz vil’l’ läksi orahaižile i tähkale, rujohein-ki näguškanzi.
27Radnikad mäniba siloi ižandannoks i sanuiba hänele: «Ižand, ved’ sinä oled semendanu pöudho hüvid semnid!
Kuspäi sid’ kazvoiba nene rujoheinäd?»
28Ižand sanui heile: «Sen om tehnu minun vihanik.»
Radnikad küzuiba siloi hänel: «Tahtoid-ik sinä, miše mö mänižim i nütkižim nene rujoheinäd?»
29«En’ – hän sanui – «tö voit ühtes rujoheinidenke nütkta nižud-ki.
30Kazgaha ned ühtes rahnmižehesai.
Konz se aig tuleb, minä sanun rahnojile: Kerakat ezmäi rujoheinäd i sidogat tukuihe, miše voiži poltta.
A nižu kerakat minun aitha.»»

31Iisus sanui heile völ mugoižen ozoitezstarinan: «Taivhan valdkund om kuti gorčicansemen, kudamban mez’ semenzi ičeze pöudho.
32Se om penemb kaikid semnid, no kazvab surembaks kaiked, midä linmal om.
Lopuks sišpäi tuleb pu, muga miše taivhan lindud lendaba i tegeba pezad sen oksile.»
33Völ-ki hän sanui heile ozoitezstarinan: «Taivhan valdkund om kuti muigotez.
Konz naine segoiti muigotest koumehe saton-märaha jauhod, ka kaik taigin libui.»
34Kaiken necen Iisus pagiži rahvahale ozoitezstarinoil.
Ozoitezstarinoita hän ei pagižend heile, 35miše tuliži todeks nece Jumalan sanankandajan sana:   – Minä avaidan sun i pagižen ozoitezstarinoil.
Avaidaškanden sidä, mi om olnu peitos   mirun tegemižen aigaspäi.

36Sid’ Iisus oigenzi rahvahan sigäpäi i iče mäni pert’he.
Openikad tuliba hänennoks i küzuiba: «Sanu meile: midä om ozoitezstarin pöudon rujoheiniden polhe?»
37Hän sanui heile: «Mez’, kudamb semenzi hüvid semnid, om Mehen Poig.
38Pöud om mir.
Hüvä semen oma nene mehed, ked eläba taivhan valdkundas, rujoheinäd oma nene mehed, ked oma sotonan valdan al.
39Vihanik, kudamb semenzi rujoheinid, om lemboi, rahnmine nece om mirun lop i rahnojad oma angelad.
40Muga kut rujoheinäd keratas i polttas, ninga linneb necen mirun lopus.
41Mehen Poig oigendab ičeze angeloid, i hö keradaba hänen valdkundaspäi kaikid, ked veba rahvast grähkähä, i kaikid, ked tegeba pahad.
42Angelad taciba heid palajaha päčhe.
Sigä voiktas i kirskutadas hambhil.
43No tozioiktad mehed hoštaškandeba kuti päiväine, konz heiden Tat otab kaiken valdan.
Kenel oma korvad kulda, ka se kulgaha!»

44«Taivhan valdkund om kuti kal’huz’, kudamb om kaidud pöudho.
Konz mez’ löuzi sen, hän peiti sen udes maha, i sid’ hän ihastusiš mäni i möi kaiken, midä hänel oli, i osti sen pöudon.
45Taivhan valdkund om mugažo ningoine: Möndmez’ eci čomid hel’mid.
46Konz hän löuzi ühten arvokahan hel’muden, hän möi kaiken, midä hänel oli, i osti sen.
47Völ taivhan valdkund om kuti not, kudamb lasktihe merhe i kudamb kerazi erazvuittušt kalad.
48Konz not tegihe täudeks, kalanikad vediba sen randha, ištuihe i paniba hüväd kalad puzuihe, a hondod taciba.
49Mugažo linneb mirun lopus: angelad tuleba, erigoitaba pahoid tozioiktoišpäi 50i taciba heid palajaha päčhe.
Sigä voiktas i kirskutadas hambhil.»
51Iisus küzui heil: «El’gendat-ik nügüd’ kaiken necen?»
«El’gendam, Ižand» – hö sanuiba.
52Siloi hän sanui heile: «Sikš jogahine käskištonopendai, ken om tehnus taivhan valdkundan openikaks, om kuti pertin ižand, kudamb ičeze aitaspäi sab ut i vanhad.»

53Konz Iisus lopi sanelda nene ozoitezstarinad, hän läksi sigäpäi 54i tuli kodilidnaha.
Sigä hän openzi rahvast suimpertiš.
Hö čududelihe i küzeliba: «Kuspäi om hänel nece mel’, kuspäi vägi tehta surid tegoid?
55Ei-ik hän ole se sauvojan poig?
Ei-ik kuckoi hänen mamad Mariaks, i hänen vellid Jakovaks, Josijaks, Simonaks i Judaks?
56Hänen sizared-ki eläba tägä meiden keskes.
Kuspäi hän om sanu necen kaiken?»
57I muga hö hül’gäižiba händast.
Iisus sanui heile: «Nikus Jumalan sanankandajad muga ei vähenzoitkoi, kut kodilidnas i ičeze kodiš.»
58Hän ei tegend sigä äjid surid tegoid, sikš miše hö ei usknugoi hänehe.

14 Sil aigal man nelländesen pämez’ Irod kulišti Iisusan i hänen tegoiden polhe.
2Hän sanui ičeze abunikoile: «Nece om Joan Valatai.
Hän om eläbzunu kollijoišpäi, sikš hänes om-ki vägi tehta čudoid.»
3Ved’ Irod oli käsknu tabata Joannan, panda händast čapihe i tacta türmha.
Necen hän oli tehnu ičeze vellen Filippan akan Irodiadan tagut.
4Konz-se Joan oli sanunu hänele: «Sinei ei sa eläda vellen akanke.»
5Irod tahtoinuiži surmita Joannan, no varaiži rahvast, sikš miše hö lugiba Joannan Jumalan sanankandajaks.
6Sid’ Irod praznuiči ičeze sündundpäivän, i Irodiadan tütär tancui adivoile.
Neičukaine oli lujas mel’he Irodale, 7i hän vahval sanal toivoti antta hänele, midä hän vaiše pakičiži.
8Mam openzi neičukašt, i hän sanui: «Anda minei tänna astijal Joan Valatajan pä.»
9Irod tuli pahaze mel’he, no ičeze vahvan sanan tagut i adivoiden tagut hän käski antta sen hänele.
10Hän oigenzi türmha sanan i käski surmita Joannan.
11Joannan pä todihe astijal i anttihe neičukaižele, i neičukaine vei sen mamaleze.
12Joannan openikad tuliba jäl’ghe otmaha hänen hibjan i paniba sen maha.
Sid’ hö mäniba sanumaha Iisusale, midä oli tehnus.

13Kulištades necen polhe Iisus läksi venehel rahvahatomha tahoze, miše olda sigä üksnäze.
No necen polhe tedištadihe, i lidnoišpäi läksi äi rahvast jaugai hänen jäl’ghe.
14Konz Iisus läksi venehespäi i nägišti kaiken necen rahvahan, hänele tegihe žal’ heid, i hän tegi tervhikš kaikid läžujid.
15Ehtpoles openikad mäniba hänennoks i sanuiba: «Nece om rahvahatoi taho, i päiv jo teravas lopiše.
Pästa mehid, miše hö mänižiba külihe ostmaha ičeleze sömäd.»
16No Iisus sanui: «Heile ei tarbiž nikuna mända.
Antkat tö heile söda.»
17«Meil ei ole kerdal nimidä tošt ku viž leibäd i kaks’ kalad,» – hö sanuiba.
18«Togat ned tänna minei,» – sanui Iisus.
19Hän käski rahvahale išttas normele.
Sid’ hän oti ned viž leibäd i kaks’ kalad, kacui ülähäks taivhaze i kiti Jumalad.
Hän lohkaiži leibäd i andoi openikoile, i openikad jagoiba ned rahvahale.
20Kaik söiba külläks, i jänuzid paloid keratihe völ kaks’toštkümne täut puzud.
21Sömäs oli läz vittuhad mužikad i völ akad i lapsed.

22Teravas sen jäl’ghe Iisus käski openikoile išttas veneheze i ehtatadas toižele randale, kuni hän pästab rahvahan.
23Hän pästi rahvahan i libui mägele loičmaha üksnäze.
Konz tuli eht, hän oli sigä üksnäze, 24Veneh oli jo kesk järved i jügedas ajoi lainhiden keskes, sikš ku oli vasttullei.
25Ön nelländen varjoičendaigan Iisus tuli openikoidennoks vetme astten.
26Konz hö nägištiba, miše hän astub järven lainhidme, hö pöl’gästuiba i kidastaškanziba: hö meletiba, miše heile ozutihe.
27No necen aigan Iisus jo pagiži heile: «Olgat tünäd, nece minä olen.
Algat varaikoi.»
28Siloi Petr sanui hänele: «Ižand, ku nece oled sinä, käske minei tulda sinunnoks vetme.»
29«Tule!»
– sanui Iisus.
Lähttes venehespäi Petr astuškanzi vetme, miše tulda Iisusannoks.
30Konz hän nägišti, kut puhub tullei, ka pöl’gästui i uptaškanzi.
«Ižand, päzuta mindai!»
hän kidastaškanzi.
31Iisus sid’-žo oigenzi käden, tabazi händast i sanui: «Vähäuskoi, mikš ed uskond?»
32Konz hö mäniba veneheze, tullei tüništui.
33I kaik, ked oliba venehes, tuliba i kombištuiba hänen edehe sanudes: «Sinä todeks oled Jumalan Poig.»

34Hö ehtatihe päliči järves i tuliba Gennisaretan maha.
35Konz sen tahon mehed homaičiba, ken om tulnu, hö oigenziba vestid kaikjale sil tahol, i kaikid läžujid todihe Iisusannoks.
36Hö pakičiba hot’ kosketada hänen sädon röunad, i kaik, ked sen kosketiba, tegihe tervhikš.

15 Siloi Iisusannoks tuliba Jerusalimaspäi erased farisejad i käskištonopendajad.
2«Mikš sinun openikad ei elägoi tatoiden käsköiden mödhe?»
– hö küzuiba.
«Ved’ hö ei peskoi käzid, konz zavodiba söda.»
3Iisus sanui heile: «Mikš tö iče-ki murendat Jumalan käsköd teiden tatoiden käsköiden täht?
4Jumal om käsknu: «Ole hüvä ičeiž tatale i mamale» i «Ken sanub pahad tatale i mamale, ka todeks händast tarbiž surmita.»
5No tö opendat, miše konz ken-se sanub ičeze tatale vai mamale: «Sen, midä sinä voižid minuspäi sada, olen toivotanu Jumalale,» 6hänele ei enamb tarbiž olda hüvä tatale vai mamale.
Muga tö olet necil tatoiden käsköl tehnuded tühjaks Jumalan käskön.
7Tö, koiverdelijad!
Oikti endusti teiden polhe Isaija, konz sanui nene Jumalan sanad:   8– Nece rahvaz läheneb minuhu hulil,   i pidäb mindai korktas arvos vaiše kelel,   a heiden südäin om edahan minuspäi.
9Tühjan hö kumardasoiš minei,   ku opendaba ičeze opendushe,   rahvahal tehtud käsköihe.»

10Iisus kucui rahvast ičezennoks i sanui: «Kundelkat i el’gekat.
11Mi mäneb suspäi südäimehe, ei tege mest paganaks.
Mehen tegeb paganaks se, mi tuleb suspäi irdale.»
12Siloi openikad tuliba hänennoks i sanuiba: «Tedad-ik, miše farisejad rändüiba sinun sanoiden tagut?»
13Hän sanui: «Kaik, midä ei ole minun taivhaline Tat ištutanu, nütkäitas juridenke.
14Jätkat heid.
Hö oma sogedad i sogedoid vedätaba.
I ku soged talutab toižen sogedan, molembad lankteba haudha.»
15Petr sanui hänele: «Pagižed ozoitezstarinoil.
Sanu meile, midä znamoičeb nece sinun sana farisejile.»
16Iisus sanui: «Olet-ik tö-ki völ mugoižed el’getomad?
17Et-ik tö völ-ki el’gekoi, miše se, mi mäneb suspäi südäimehe, sid’-žo tuleb vacha, i jäl’ghe nužnikaha.
18No se, mi tuleb suspäi irdale, om lähtnu südäimespäi, i se tegeb mehen paganaks.
19Vaiše südäimespäi lähteba pahad meletused, rikondad, verhan akanke vai mužikanke magadamižed, vedeluzelo, varghuded, kelhad väritused i pahad sanad toižiden polhe.
20Kaik nece tegeb mehen paganaks, a ei pezmatomil käzil sömine.»

21Iisus läksi sigäpäi i mäni Tiran i Sidonan tahoze.
22Sigä üks’ hananalaine naine, sen tahon eläi, tuli i kidastaškanzi hänele: «Ižand, Davidan poig, armahta mindai!
Paha heng mokičeb lujas minun tütärt.»
23No Iisus ei sanund naižele nimidä.
Openikad tuliba Iisusannoks i pakičeškanziba: «Käske händast lähtta.
Hän käveleb meiden jäl’ghe i kidastab.»
24Iisus sanui: «Minä en ole oigetud toižidennoks, vaiše Izrail’an rahvahan segoinuziden lambhidennoks.»
25Üks’kaik naine tuli lähemba, kumarzihe mahasai Iisusan edehe i sanui: «Ižand, abuta minei!»
26No Iisus sanui hänele: «Ei ole hüvä otta lapsil leibäd i antta sidä kužuile.»
27«Ka, muga om, ižand» – sanui naine.
«No ved’ saba koirad-ki söda leibmuruid, kudambad lankteba ižandan stolalpäi.»
28Siloi Iisus sanui hänele: «Sur’ om sinun uskond, naine!
Olgha sinei muga, kut sinä tahtoid.»
Neciš aigaspäi tütär tegihe tervheks.

29Iisus läksi sigäpäi i astui Galilejajärven randadme.
Sid’ hän libui mägele i ištuihe sigä.
30Hänennoks tuli äi rahvast i toiba rambičijoid, sogedoid, keletomid, kädetomid i jaugatomid i äi toižid.
Heid pandihe Iisusan edehe, i hän tegi heid tervhikš.
31Rahvaz čududelihe nägištades, kut keletomad pagižeškanziba, jaugatomad i kädetomad tegihe tervhikš, rambičijad käveleškanziba i sogedad nägeškanziba, i hö ülenzoitiba Izrail’an Jumalad.

32Iisus kucui openikoid ičezennoks i sanui: «Minei om žal’ necidä rahvast.
Hö oma minunno jo koume päiväd, a heil ei ole nimidä sömäd.
En tahtoi oigeta heid tägäpäi näl’ghižid, miše hö ei väzuiži matkas.»
33Openikad sanuiba hänele: «Kuspäi mö tägä rahvahatomas tahos sam muga äi leibäd, miše täuduiži ningoižele rahvazkogole?»
34«Äjak leibäd teil om?»
– Iisus küzui.
«Seičeme,» – sanuiba hö, – «i äjak-se kalašt.»
35Iisus käski rahvahale išttas maha.
36Sid’ hän oti nene seičeme leibäd i kalaižed, kiti Jumalad, lohkaiži ned i andoi palad openikoile.
Hö jagoiba ned mehiden keskes.
37Kaik söiba külläks, i jänuzid paloid keratihe seičeme täut puzud.
38Sömäs oli nel’l’tuhad mužikad i völ akoid i lapsid.
39Sid’ Iisus oigenzi rahvahan sigäpäi, mäni veneheze i tuli Magdalan tahoze.

16 Iisusannoks tuli farisejid i saddukejid, kudambad tahtoiba händast kodvda i pakičiba ozutada znaman taivhaspäi.
2No Iisus sanui heile: «Ehtal tö sanut: «Tuleb čoma sä, sikš ku taivaz ruskneb,» 3i homendesel: «Tämbei tuleb hond sä, sikš ku taivaz om mustrusked i jügedoiš pil’viš.»
Tö, koiverdelijad!
Taivast tö mahtat lugeda, a et mahtkoi el’geta aigan znamoid.
4Nece paha i jumalatoi rahvaz pakičeb tundmuzznamad, no üksjaine znam, kudamban sille anttas, om Jumalan sanankandajan Jonan znam.»
Hän jäti heid i läksi sigäpäi.

5Openikad ehtatihe toižele randale, no hö oliba unohtanuded otta kerdale leibäd.
6Iisus sanui heile: «Olgat herkhil.
Varaikat farisejiden i saddukejiden muigotest.»
7No hö vaiše pagižiba kesknezoi: «Mö em otnugoi leibäd.»
8Iisus homaiči sen i sanui heile: «Tö vähäuskojad!
Mihe tö pagižet siš, miše et otnugoi leibäd?
9Et-ik tö völ-ki el’gekoi?
Et muštkoi nenid vit leibäd, kudambid täudui videletuhale?
I äjak puzud tö völ kerazit?
10A nene seičeme leibäd, kudambid täudui nelläletuhale?
Äjak puzuid tö kerazit?
11Kut tö et el’gekoi, miše en sanund minä leibäs, konz pagižin: «Varaikat farisejiden i saddukejiden muigotest»?
12Siloi hö el’genziba, miše hän ei käskend varaita leibän muigotest, a farisejiden i saddukejiden opendust.

13Tuldes Filippan Kesarian tahoze Iisus küzui openikoil: «Ken minä, Mehen Poig, olen mehiden sil’miš?»
14Hö sanuiba: «Toižed sanuba, miše – Joan Valatai, toižed – Ilja, erased meletaba, miše – Jeremia vai mitte-ni toine Jumalan sanankandai.»
15«Nu a kut tö?»
– küzui Iisus.
«Ken minä olen teiden sil’miš?»
16Simon Petr sanui: «Sinä oled Messia, eläban Jumalan Poig.»
17Iisus sanui hänele: «Ozav oled sinä, Simon, Jonan poig.
Necidä ei sanund sinei liha da veri, vaiše minun Tat, kudamb om taivhas.
18I minä sanun sinei: sinä oled Petr – kal’l’, i necile kal’l’ole minä panen ičein uskondkundan, i surman valdkund ei voi püžuda vahvas sidä vasthapäi.
19Minä andan sinei taivhan valdkundan avadimed.
Midä sinä kel’däd man päl, se linneb kel’tüd taivhas, i mille sinä andad valdan man päl, sille linneb anttud vald taivhas.»
20[Iisus] ei käskend ičeze openikoile siloi sanuda nikenele, miše hän om Iisus, Messia.

21Siš aigaspäi Iisus zavodi pagišta openikoile, miše hänele tarbiž mända Jerusalimha i äi mokitas rahvahan vanhembiden, ülembaižiden papiden i käskištonopendajiden käziš.
Händast surmitas, no koumandel päiväl hän eläbzub.
22Petr vei händast eriži i lajiškanzi: «Kaiče, Jumal!
Se ei voi tehtas sinei, Ižand!»
23No hän kärauzihe i sanui Petrale: «Mäne sen tehe, soton!
Sinä tahtoid veda mindai grähkähä.
Sinä ed meleta kut Jumal, a meletad kut mez’!»

24Iisus sanui openikoile: «Ku ken-ni tahtoib eläda minun mödhe, ka unohtagha ičtaze, otkaha ičeze rist i astkaha minunke.
25Ved’ ken tahtoib kaita ičeze henged, ka kadotab sen, no ken kadotab ičeze hengen minun tagut, ka kaičeb sidä.
26Midä ližad om mehele, ku hän sab ičeleze kaiken mirun, no kadotab ičeze hengen?
Miččel maksul mez’ voib ostta ičeze hengen tagaze?
27Mehen Poig tuleb ičeze Tatan hoštoteses ičeze angeloidenke, i siloi hän maksab kaikuččele hänen tegoiden mödhe.
28Todeks sanun teile: tägä seižujan rahvahan keskes oma mugoižed, ked ei kolgoi edel ku nägištaba, miše Mehen Poig tuleb kunigahan.»

17 Kudes päiväs päliči Iisus oti ičezenke Petran, Jakovan i hänen vellen Joannan i vei heid eriži korktale mägele.
2Sigä hän vajehtihe openikoiden sil’miš: hänen mod hošti kuti päiväine i hänen sädod tegihe vauktoikš kuti lumi.
3Necen aigan heile ozutihe Moisei i Ilja, kudambad pagižiba Iisusanke.
4Petr keskusti paginad i sanui Iisusale: «Ižand, om hüvä, miše mö olem tägä.
Ku sinä tahtoid, mö tegem tägä koume pertišt: ühten sinei i ühten Moisejale i ühten Iljale.»
5Konz Petr völ pagiži muga, hoštai pil’v saupsi heid, i pil’vespäi kului än’, se sanui: «Nece om minun armaz Poig, hän om minei mel’he.
Kundelkat händast!»
6Konz openikad kulištiba änen, hö pöl’gästusiš lanksiba maha modol.
7No Iisus tuli heidennoks, kosketi heid i sanui: «Libugat, algat varaikoi.»
8I konz hö libutiba sil’mäd, ka ei nägištanugoi nikeda tošt, vaiše ühten Iisusan.
9Konz hö laskihe mägelpäi, Iisus käski heile: «Algat sanugoi necen polhe nikenele sihesai, kuni Mehen Poig eläbzoittas kollijoišpäi.»
10Openikad küzuiba hänel: «Mihe käskištonopendajad sanuba, miše ezmäi tarbiž tulda Iljale?»
11Iisus sanui: «Ilja tuleb-ki ezmäi i paneb kaiken ičeze sijale.
12A minä sanun teile, miše Ilja om jo tulnu.
Mehed vaiše ei tundištanugoi händast, a tegiba hänele midä tahtoiba.
Muga Mehen Poigale-ki tarbiž tirpta mokid heiden käziš.»
13Siloi openikad el’genziba, miše hän oli sanunu heile Joan Valatajan polhe.

14Konz hö pördihe rahvahannoks, Iisusannoks tuli mez’, kudamb kombištui 15i sanui: «Ižand, armahta minun poigad!
Händast peksab ičhine, i hän lujas mokičese!
Hän paksus lankteleb se lämoihe, se vedhe.
16Minä toin händast sinun openikoidennoks, no hö ei voinugoi tehta händast tervheks.»
17Siloi Iisus sanui: «Voi necidä uskmatont i segoinut rahvast!
Hätken-ik minei tarbiž völ olda teiden keskes?
Hätken-ik minei tarbiž tirpta teid?
Togat prihaine tänna minunnoks.»
18Iisus käski kovil sanoil pahale hengele lähtta prihaižespäi, i se läksi.
Siš aigaspäi prihaine tegihe tervheks.
19Konz hö oliba möst üksnäze, openikad küzuiba Iisusal: «Mikš mö em voinugoi küksta necidä henged prihaižespäi?»
20«Sikš ku teil ei ole uskondad,» – sanui Iisus.
«Todeks sanun teile: ku teil oliži uskondad gorčican semnen surtte, ka tö voižit sanuda necile mägele: «Sirtte tägäpäi sinna» – i se sirdäižihe.
Siloi ei oliži nimidä, midä tö et voiži tehta.
21No mugošt henged voib küksta vaiše loičendal da pühütandal.»

22Konz hö oliba Galilejas, Iisus sanui heile: «Mehen Poig anttas mehiden käzihe, 23i hö rikoba händast, no koumandel päiväl hän eläbzub.»
Hö lanksiba surhe opalaha.

24Konz hö tuliba Kapernaumha, Petrannoks tuliba pühäkodin maksunkeradajad i sanuiba: «Maksab-ik teiden-ki opendai didrahman nalogaks pühäkodin täht?»
25«Ka, maksab,» – Petr sanui.
Konz hän mäni pert’he, Iisus ehti küzuda: «Kut sinä meletad, Simon?
Kenespäi mirun kunigahad otaba maksuid, ičhižišpäi vai verhišpäi?»
26«Verhišpäi,» – sanui Petr.
Siloi Iisus sanui hänele: «Ka ičhižile ei tarbiž maksta.
27No mikš abidoitta heid?
Mäne järvele i taci ong vedhe.
Ota ezmäine kala, kudamb putub ongele, i avaida sen su.
Sigä om statir-raha.
Ota se i maksa sil heile minus dai sinus.»

18 Teravas sen jäl’ghe openikad tuliba Iisusannoks i küzuiba: «Ken taivhan valdkundas om vanhemb?»
2Siloi Iisus kucui ičezennoks lapsen, seižuti händast heiden keskhe 3i sanui: «Todeks sanun teile: ku tö et käraukoiš i et tehte lapsiden vuiččikš, ka et päzugoi taivhan valdkundaha.
4Ken paneb ičtaze necen penen lapsen rindale, om vanhemb kaikid taivhan valdkundas.
5I ken minun nimes otab ičezennoks ühten-ki mugoižen lapsen, ka otab ičezennoks mindai.»

6No ku ken-ni veb grähkähä hot’ ühten neniš penišpäi, ked uskoba minuhu, ka hänele oliži paremb, miše hänen kaglha pandihe mellickivi i tactihe meren süvüdehe.
7Voi necidä mirud sen manitusiden tagut!
Ka, manitusile tarbiž tulda, no voi necidä mest, kudamban kal’t manituz tuleb!
8Ku sinun käzi vai sinun jaug veb sindai grähkähä, ka čapa se i taci.
Ved’ om paremb, miše kädetoman vai jaugatoman päzud eloho, mi sindai molembiden käzidenke i jaugoidenke tactas igähižehe lämoihe.
9I ku sinun sil’m veb sindai grähkähä, ka ratkaida se i taci.
Sinei om paremb, miše sil’mätoman päzud eloho, mi sindai molembiden sil’midenke lükäitas adun lämoihe.
10Kackat, algat hondostagoi nikeda neniš penišpäi.
Minä sanun teile: heiden angelad taivhas kaiken aigan nägeba minun taivhaližen Tatan modon.
11Mehen Poig om tulnu ecmaha i päzutamha kadonut.»

12«Mittušt mel’t olet: ku kenel-se om sada lambast i üks’ segoib, ka ei-ik hän jäta nenid ühesadkümned ühesad mägile i ei-ik lähte ecmaha sidä segoinut?
13I ku hän sen löudab, todeks sanun teile: hän ihastub necile enambad mi nenile ühesalekümnele ühesale, kudambad ei olnugoi kadoges.
14Mugažo teiden taivhaline Tat ei tahtoi, miše hot’ üks’ neniš penišpäi kadoiži.»

15«Ku sinun uskondvel’l’ tegeb grähkid sindai vaste, mäne i laji händast oc ocha.
Ku hän kundleb sindai, ka sinai möst om vel’l’.
16No ku hän ei kule sindai, ka ota kerdale üks’ vai kaks’ mest, sikš miše kaikutte azj tarbiž vahvištoitta kahten vai koumen todištajan sanal.
17Ku hän ei kundle heid-ki, sanu necen polhe uskondkundale.
I ku hän ei kundle uskondkundad-ki, siloi void kacta hänehe kuti uskmatomaha vai maksunkeradajaha.
18Todeks sanun teile, kaik, midä tö kel’dät man päl, se linneb kel’tüd taivhas, i kaikele, mille tö andat valdan man päl, sille linneb anttud vald taivhas.
19Völ necen minä sanun teile: ku kaks’ teišpäi man päl ladiše loita ühtes miččes taht azjas, sen hö saba minun taivhaližes Tataspäi.
20Kus kaks’ vai koume oma ühtes minun nimes, sigä minä olen heiden keskes.»

21Siloi Petr tuli Iisusannoks i sanui: «Ižand, ku minun vel’l’ tegeb grähkid minun edes, kuverz’ kerdad minei tarbiž prostida händast?
Tarbiž-ik seičeme kerdad?»
22Iisus sanui: «En sanu sinei «seičeme kerdad», a seičemäšti seičemekümne kerdad.»
23Ved’ taivhan valdkund om kuti kunigaz, kudamb tahtoi kacta, äjak hänen käskabunikad oma velgas hänele.
24Konz hän zavodi kaiken kacta, hänennoks todihe käskabunik, kudamb oli velktunu hänele kümnetuhad talantad.
25Mehel ei olend, mil maksta, i hänen ižand käski möda necen käskabunikan, hänen akan i lapsed i kaiken hänen kodielon i maksta velg tagaze.
26Siloi käskabunik lanksi maha hänen edehe i pakičeškanzi: «Ižand, tirpahta vähäine!
Minä sinei kaiken maksan.»
27Ižandale tegihe žal’ necidä käskabunikad, i hän pästi händast türmaspäi i heiti velgan.
28No konz käskabunik mäni irdale, hän nägišti toižen käskabunikan, kudamb oli velktunu hänele sada dinarijad.
Hän tabazi necen mehen kurkus, zavodi kingitada sanudes: «Maksa, midä oled velktunu!»
29Mez’ lanksi hänen jaugoihe i pakičeškanzi: «Tirpahta vähäine!
Ka minä andan sinei kaiken!»
30No toine ei tahtoind ladidas.
Hän mäni i taci ičeze radvellen türmha sihesai, kuni hän maksab velgan.
31Toižed käskabunikad nägiba, midä tegihe, i lanksiba opalaha.
Hö mäniba kunigahannoks i sanuiba hänele kaiken.
32Siloi kunigaz kucui käskabunikan ičezennoks i sanui: «Sinä oled paha mez’!
Minä pästin sinei kaiken velgan, sikš ku sinä mindai pakičid.
33Ei-ik sinei-ki pidanuiži armahtada radvelled, ninga kuti minä armahtin sindai?»
34Kunigaz oli kurktunu i andoi mokita sidä käskabunikad sihe aighasai, kuni hän maksab kaiken velgan.
35Muga tegeb minun taivhaline Tat-ki teile, ku tö kaikes südäimespäi et unohtagoi abidoid kaikutte ičeze vellele.»

19 Konz Iisus oli lopnu nene paginad, hän läksi Galilejaspäi i tuli Jordanjogen tošt randadme Judejaha.
2Hänenke astui sur’ rahvazkogo, i Iisus tegi heid tervhikš sigä.
3Hänennoks tuliba erased farisejad, kudambad tahtoiba kodvda händast i küzuiba: «Voib-ik mužik erigata ičeze akaspäi hot’ miččes taht azjas?»
4Hän sanui heile: «Et-ik olgoi lugenuded, miše Tegii jo ezmässai tegi mehen mužikaks i naižeks?»
5I sid’ hän sanui edemba: «Sen täht mužik jätab ičeze tatan i maman i tartub ičeze akaha, i muga hö kaks’ tegesoiš ühteks hibjaks.
6Sid’ hö jo ei olgoi kaks’, hö oma üks’.
Ka midä Jumal om ühtenzoitnu, sidä algha mez’ erigoitkakoi.»
7Farisejad küzuiba hänel: «Mikš sid’ Moisei om sanunu, miše mužik voib tacta ičeze akan, ku andab hänele erigoituzbumagan?»
8Hän sanui: «Moisei andoi teile tehta muga, sikš ku tö olet mugoižed kovasüdäimeližed.
No ezmässai muga ei olend.
9Minä sanun teile: ken tacib ičeze akan hot’ miččen-ni azjan täht, no ei vedelusen täht, i naib toižel, ka hän magadab verhan akanke.
A se-ki, ken naib tactud akal, mugažo magadab verhan akanke.»
10Openikad sanuiba: «Ku naimine om mugoine azj, ka paremb om ei naida-ki.»
11No hän sanui heile: «Midä minä sanuin, ei kožu kaikile, vaiše nenile, kudambile mugoine oza om anttud.
12Ved’ om ningoižid mehid, kudambad ei voigoi naida: erased jo maman vacaspäi, toižid mugomikš oma tehnuded toižed mehed, i toižed taivhan valdkundan täht iče tahtoiba olda naimatomin.
Ken voib muga tehta, sid’ tehkaha.»

13Iisusannoks todihe lapsid, miše hän paniži käded heiden päle i loičiži.
Openikad lajiškanziba tojid, 14no Iisus sanui: «Antkat lapsile olda, algat telustagoi tulda minunnoks.
Heiden vuiččed päzuba taivhan valdkundaha.»
15Hän pani ičeze käded heiden päle.
Sid’ hän läksi sigäpäi.

16Eraz mez’ tuli küzumaha Iisusal: «Hüvä opendai, midä hüväd minei tarbiž tehta, miše saižin igähižen elon?»
17Iisus sanui hänele: «Mikš sanud mindai hüväks?
Niken ei ole hüvä, vaiše üks’ Jumal.
Ku tahtoid päzuda igähižehe eloho, ka elä käsköiden mödhe.»
18«Miččiden käsköiden mödhe?»
– mez’ küzui.
«A neniden,» – sanui Iisus – «ala riko, ala magada verhan akanke, ala vargasta, ala kelhas värita, 19ole hüvä ičeiž tatale i mamale, i armasta ičeiž lähembašt, kut ičtaiž.»
20«Kaikiden neniden käsköiden mödhe olen elänu nores aigaspäi,» – sanui nor’ mez’, «midä völ ei ole?»
21Iisus sanui hänele: «Ku tahtoid olda hüvän kaikes, ka mäne i mö kaik, midä sinai om, i jaga dengad gollile.
Siloi sinai linneb bohatust taivhas.
Tule sid’ i astu minunke.»
22No konz nor’ mez’ kulišti nene sanad, hän läksi opalas sigäpäi, sikš ku hänel oli äi kodielod.
23Siloi Iisus sanui openikoile: «Todeks sanun teile: elokahale om jüged putta taivhan valdkundaha.
24Völ necen minä sanun teile: kebnemb om verbl’udale mända neglankorvaižes läbi, mi elokahale putta Jumalan valdkundaha.»
25Konz openikad kulištiba necen, hö lujas čududelihe i küzuiba: «Ken siloi voib sada päzutandan?»
26Iisus kacui heihe i sanui: «Mehed ei necidä voigoi, no Jumal kaiken voib.»

27«A kutak mö?»
– küzui Petr.
«Mö jätim kaiken i astum sinunke.
Midä mö sam neciš?»
28Iisus sanui heile: «Todeks sanun teile: Konz sündub uz’ mir i Mehen Poig ištuškandeb ičeze korktal valdištmel, siloi tö-ki, ked olet elänuded minun mödhe, ištuškandet kahteltoštkümnel valdištmel i vanhemboičeškandet Izrail’an kahtestoštkümnes heimos.
29I kaikutte, ken minun nimen täht om jätnu pertid, vellid i sizarid, tatan, maman, akan, lapsid vai pöudoid, sab sada kerdad enamban tagaze i völ jäl’gestuseks igähižen elon.
30No äi ezmäižid linneb jäl’gmäižin, a äi jäl’gmäižid ezmäižin.»

20 «Taivhan valdkund om kuti ižand, kudamb homendezhämäräižes läksi pauktamaha radnikoid vinpusadhu.
2Hän ladihe radnikoidenke pandes ühten dinarijan päivpaukaks i oigenzi heid vinpusadhu.
3Koumandel časul hän läksi irdale i nägišti, miše sigä om völ äi joudajad rahvast.
4«Mängat tö-ki minun vinpusadhu,» – hän sanui heile.
«Minä maksan teile oiktan paukan.»
Mehed mäniba.
5Kudendel i ühesandel časul ižand möst läksi irdale i tegi mugažo.
6Konz hän sid’ mäni irdale ühtendeltoštkümnendel časul, hän nägišti völ-ki joudajad rahvast i küzui heil: «Mikš tö seižut tägä kaiken päivän radmata?»
7«Niken ei otand meid radole,» – hö sanuiba.
Hän sanui mehile: «Mängat tö-ki minun vinpusadhu.
Minä maksan teile oiktan paukan.»
8Konz sid’ tuli eht, sadun ižand sanui ičeze radnikoiden pämehele: «Kucu kaik radnikad i maksa heile pauk, jäl’gmäižile ezmäi, i ezmäižile jäl’ges.»
9Nene, ked oliba paukatud ühtendeltoštkümnendel časul, tuliba i saiba kaikutte dinarijan.
10Konz ezmäi paukatud tuliba, hö meletiba, miše saba enamban, no hö-ki saiba vaiše dinarijan.
11Siloi hö buraidaškanziba i sanuiba ižandale: 12«Nene jäl’gmäižed radoiba vaiše časun aigad, i sinä andoid heile severdan, kuverdan meile-ki, ked tegim kaiken päivän jügedad radod räkenaigan.»
13No ižand sanui ühtele radnikoišpäi: «Hüvä mez’, en minä abidind sindai.
Em-ik mö ladinus sinunke dinarijas?
14Ota ičeiž pauk i mäne.
Minä tahtoin maksta necile-ki jäl’gmäižele severdan, kuverdan sinei.
15En-ik minä voi tehta ičein rahale, kut tahtoin?
Oled-ik sinä mugoine kadeh sen täht, miše minä olen hüvä?»
16I muga jäl’gmäižed tegesoiš ezmäižikš i ezmäižed jäl’gmäižikš.
Ved’ äjad om kuctud, no harvad om valitud.»

17Konz hö jäl’ges astuiba tedme, kudamb veb Jerusalimha, Iisus kucui kaks’toštkümne openikad eriži i sanui heile asttes: 18«Mö mänem nügüd’ Jerusalimha, i Mehen Poig anttas ülembaižiden papiden i käskištonopendajiden käzihe.
Hö sudiba händast surmale 19i andaba verhile rahvahile, i ned nagraba händast, löba kunutoil i nagloičeba ristha.
No koumandel päiväl hän eläbzub.»

20Päliči erases aigas tuli Zevedejan poigiden mam ühtes poigidenke hänennoks, kombištui hänen edehe i tahtoi midä-se hänel pakita.
21«Midä tahtoid?»
– Iisus küzui.
Ak sanui hänele: «Toivota, miše nene kaks’ minun poigad ištuškandeba sinun rindal, toine oiktal i toine hural kädel, konz sinä linned kunigahan.»
22Iisus sanui: «Tö et tekoi, midä pakičet.
Voit-ik tö joda siš mal’l’aspäi, miččespäi minä joškanden?
Voit-ik tö tirpta sen valatusen, miččel mindai valatadas?»
«Voim,» – hö sanuiba.
23Siloi hän sanui heile: «Minun mal’l’aspäi tö joškandet i sil valatusel, miččel mindai valatadas, teid-ki valataškatas, no minä en voi sanuda, ken ištuškandeb oiktal i ken hural kädel.
Ned sijad oma nenile, kenele minun Tat om vaumištanu.»
24Konz ned kümne kulištiba necen, hö kurktuiba velliden päle.
25No Iisus kucui heid ičezennoks i sanui: «Tö tedat, miše valdanpidäjad oma rahvahan ižandad, i maiden ülembaižed mehed pidäba rahvahan ičeze valdan al.
26No algha olgoi muga teiden keskes.
Ken tahtoib teiden keskes olda vanhemban, se olgha toižiden abunik, 27i ken tahtoib olda teiden keskes ezmäižen, se olgha toižiden orj.
28Mehen Poig ei tulend sen täht, miše hänele služižiba, a tuli služimaha i andmaha ičeze hengen maksuks kaikiden tagut.»

29Konz hö läksiba Jerihonaspäi, Iisusanke astui sur’ rahvazkogo.
30Teveres ištuiba kaks’ sogedad.
Konz hö kulištiba, miše Iisus astub siriči, hö kidastaškanziba: «Armahta meid, Ižand, Davidan Poig!»
31Rahvaz käski heile olda vaikti, no hö kidastiba völ enamba: «Armahta meid, Ižand, Davidan Poig!»
32Iisus seižutihe i kucui heid ičezennoks.
«Midä tahtoit, miše minä tegižin teile?»
– hän küzui.
33Hö sanuiba: «Ižand, anda meile nägu.»
34Iisusale tegihe heid žal’.
Hän kosketi heiden sil’mäd, i sid’-žo heiden sil’mihe tuli nägu, i hö läksiba hänen jäl’ghe.

21 Konz hö läheneškanziba Jerusalimad i tuliba Viffagia-külähä Voipunmägele, Iisus oigenzi kaks’ openikad 2i sanui heile: «Mängat külähä, kudamb om sigä edes.
Sigä tö teravas löudat pachaze sidotud emäoslan, kudambanke om rindal varzaine.
Otkat ned kütkespäi i togat minei.
3I ku ken-se küzub teil midä-ni, ka sanugat, miše Ižandale tarbiž ned, i pigai hän pördutab tagaze.»
4Kaik nece tegihe, miše tuliži todeks se, min Jumalan sanankandai oli sanunu:   5– Sanugat Sion-tütrele:   Naku sinun kunigaz tuleb!
Hän tuleb sinunnoks tün’tabaine,   raccastab oslal i radaioslan varzal.
6Openikad läksiba i tegiba muga, kut Iisus oli käsknu.
7Hö toiba oslan i varzan, paniba ičeze sobad niiden sel’gha, i Iisus ištuihe sobiden päle.
8Rahvast oli lujas äi, i hö levitiba ičeze sobad tele, toižed katkoiba puspäi oksid i levitiba tele niid.
9I rahvazkogo, kudamb astui hänen jäl’ghe i hänen edes, kidasti:   – Osanna Davidan Poigale!
Blahoslovidud om hän,   ken tuleb Ižandan nimes!
Osanna korktoiš taivhiš!
10Konz hän tuli Jerusalimha, lidnas kaik kehui, i kaik zavodiba küzelta toine tošt: «Ken hän om?»
11Rahvaz sanuiba: «Hän om Iisus, Jumalan sanankandai Galilejan Nazaretaspäi.»

12Iisus mäni Jumalan pühäkodihe i küksi kaik möjad i ostajad sigäpäi.
Hän kukerzi rahanvajehtajiden stolad i kühkjaižiden möjiden laučad 13i sanui heile: «Pühiš Kirjutusiš om sanutud: «Minun kodi kucuškatas loičendan kodikš.»
A tö tegit sen razbainikoiden peitsijaks.»
14Iisusannoks pühäkodihe tuliba sogedad i rambičijad, i hän tegi heid tervhikš.
15No ülembaižed papid i käskištonopendajad nägiba čudod, miččid hän tehli, i kuliba lapsiden kidan pühäkodiš: «Osanna Davidan Poigale!»
– i hö kurktuiba 16i sanuiba hänele: «Kuled-ik, midä hö sanuba?»
«Kulen» – sanui Iisus.
«Et-ik tö nikonz olgoi lugenuded nenid sanoid: «Lapsid i vagahaižid sinä panid kitmaha ičtaiž»?»
17Hän jäti heid sihe, läksi lidnaspäi Vifaniaha i ödui sigä.

18Aigoiš homendesel, konz Iisus pördihe lidnaha, hänele tegihe näl’g.
19Hän nägišti teveres smokvanpun i mäni sennoks, no ei löudand nimidä tošt, vaiše lehtesid.
Siloi hän sanui pule: «Algha sinuspäi enamb tulgoi plodud igän!»
Sid’-žo smokvanpu kuivehtui.
20Konz openikad sen nägištiba, hö čududelihe i sanuiba: «Kut nece pu ühtnägoi kuivehtui?»
21Iisus sanui: «Todeks sanun teile: ku tö uskoižit i et meletaiži, kut nece voiži olda, ka tö-ki voižit mugošt tehta ei vaiše smokvanpule, a voižit sanuda necile mägele-ki: «Libu sijaspäi i tacte merhe,» i muga tegižihe-ki.
22I kaik, midä tö loites pakičet uskondanke, sen sat-ki.»

23Konz Iisus mäni pühäkodihe i openzi sigä, sinna tuli erasid ülembaižid papid i rahvahan pämehid.
Hö küzuiba: «Miččel valdal sinä teged nenid azjoid?
Ken sinei andoi mugoižen valdan?»
24Iisus sanui heile: «Minä-ki küzun teil üht azjad.
Ku tö andat vastust, ka minä-ki sanun, miččel valdal minä necidä tegen.
25Kuspäi Joan sai valdan valatada?
Taivhaspäi vai rahvahaspäi?»
Hö pagižehtiba kesknezoi: «Ku sanum: «Taivhaspäi,» – hän sanub meile: «Ka mikš sid’ et usknugoi hänele?»
26A ku sanum: «Rahvahaspäi,» – meile tarbiž varaita rahvast, sikš ku kaik lugeba Joannad Jumalan sanankandajaks.»
27I hö sanuiba Iisusale: «Em tekoi.»
Siloi Iisus sanui: «Minä-ki en sanu teile, miččel valdal minä nenid azjoid tegen.»

28«Midä tö sanut naku mugoižes azjas?
Erasel mehel oli kaks’ poigad.
Hän mäni ezmäižennoks i sanui: «Poigaižem, mäne tämbei radole minun vinpusadhu.»
29«Minä en tahtoi,» – sanui poig.
No sid’ hän vajehti melen i läksi.
30Tat mäni toižen poigannoks i sanui hänele necen-žo.
Poig sanui: «Ka minä mänen, tatam,» – no ei mänend.
31Kudamb heišpäi tegi, kut hänen tat tahtoi?»
«Ezmäine», hö sanuiba.
Iisus sanui: «Todeks sanun teile: maksunkeradajad i vedeluznaižed päzuba Jumalan valdkundaha edel teid.
32Joan ozuti teile oiktan ten, no tö et usknugoi hänele.
No maksunkeradajad i vedeluznaižed uskoiba, i tö hot’ sen nägit, no et vajehtanugoi mel’t sen-ki jäl’ghe i et usknugoi hänele.»

33«Kulgat toine ozoitezstarin: Oli ižand, kudamb ištuti vinpusadun, tegi ümbri aidan, löi kivehe vinkurnan i tegi varjoičendbašn’an.
Sid’ hän andoi sadun kortomaha vinmarjan kazvatajile i ajoi iče neciš maspäi.
34Konz marjad oliba ehtnüded, hän oigenzi ičeze käskabunikoid vinmarjan kazvatajidennoks samha ičeze palan sadunsatusespäi.
35No hö tabaziba nenid käskabunikoid; keda hö peksiba, keda rikoiba, a kenehe tacliba kivil.
36Ižand oigenzi toižid käskabunikoid, enamban mi ezmäižen kerdan, no heile-ki oli mugažo.
37Lopuks hän oigenzi vinmarjan kazvatajidennoks ičeze poigan.
Hän meleti: «Heile linneb huiged koskta minun poigad.»
38No konz hö nägištiba poigan, hö sanuiba kesknezoi: «Hänele jäb kaik ižandaspäi.
Tulgat, rikkam poig i otkam kaik hänen ma!»
39Hö tabaziba händast, taciba vinpusaduspäi i rikoiba.
40Konz vinpusadun ižand tuleb, midä hän tegeb nenile mehile?»
41Hö sanuiba: «Ned pahad mehed saba pahan lopun, i hän andab sadun kortomaha toižile mehile, kudambad ičeze aigan andaba hänele hänen palan sadunsatusespäi.»
42Iisus sanui heile: «Et-ik tö nikonz lugenugoi Pühiš Kirjutusišpäi:   – Kivi, kudamban sauvojad taciba laptaha,   om nügüd’ päkivi.
Necen om tehnu Ižand,   i se om čud meiden sil’miš.
43Necen tagut minä sanun teile, miše Jumalan valdkund ottas teil i anttas rahvahale, kudamb eläškandeb Jumalan tahton mödhe.
44Ken neche kivehe lankteb, se murendase, a kenen päle nece kivi lankteb, ka sidä mäzötab.»
45Konz ülembaižed papid i farisejad kulištiba nene ozoitezstarinad, hö el’genziba, miše Iisus pagiži heiden polhe.
46Hö tahtoiba tabata händast, no varaižiba rahvast, sikš miše rahvaz lugi händast Jumalan sanankandajaks.

22 Iisus möst pagiži heile ozoitezstarinoil i sanui: 2«Taivhan valdkund om kuti kunigaz, kudamb tegi ičeze poigale sajan.
3Hän oigenzi ičeze käskabunikoid kucmaha adivoid sajaha, no hö ei tahtoinugoi tulda.
4Möst hän oigenzi toižid käskabunikoid i sanui: «Sanugat kuctud mehile: «Minä olen vaumištanu longin, härgad i vazad om riktud, kaik om vaumiž.
Tulgat sajaha.»
5No hö pähä-ki ei otnugoi: erased läksiba pöudho, erased ičeze laukoihe, 6a toižed tabaziba kunigahan käskabunikoid, peksiba heid i rikoiba.
7Necen kulištades kunigaz lujas kurktui.
Hän oigenzi saldatoid, rikoi nenid surmičijoid i polti heiden lidnan.
8Sid’ kunigaz sanui ičeze käskabunikoile: «Kaik om vaumiž sajan täht.
A ned, kudambid kuctihe, ei olnugoi arvokahad.
9Mängat nügüd’ irdoile i kuckat sajaha kaikid, keda näget.»
10Käskabunikad mäniba irdoile i keraziba kaikid, keda vaiše löuziba, kut hüvid muga i pahoid, i praznikpert’ tegihe täuz’ adivoid.
11Konz kunigaz tuli kacmaha praznikadivoid, hän nägišti sigä mehen, kudamban päl ei olend sajansädoid.
12Hän küzui hänel: «Hüvä mez’, kut sinä oled tulnu tänna sajansädota?»
Mez’ ei voind sanuda nimidä.
13Siloi kunigaz sanui ičeze käskabunikoile: «Sidogat händast käziš i jaugoiš, otkat händast i tackat irdale pimedaha.
Sigä voiktas i kirskutadas hambhil.»
14Äjad om kuctud, no harvad om valitud.»

15Siloi farisejad mäniba pagižemha kesknezoi, kut voiži sanoiden tagut tabata Iisusad.
16Hö oigenziba hänennoks ičeze openikoid ühtes irodalaižidenke.
Hö sanuiba: «Opendai, mö tedam, miše sinä oled oiged mez’ i oiktas i sel’ktas opendad, kut eläda Jumalan mödhe.
Sinä ed kacu rahvahaze i ed luge üht mest paremba tošt.
17Sanu, mittušt mel’t oled: om-ik oikti maksta kesarile nalogad vai ei?»
18No Iisus el’genzi heiden pahuden i sanui: «Tö, koiverdelijad!
Mikš tö manitelet mindai?
19Ozutagat minei raha, kudambal maksat nalogad.»
Hö toiba hänele dinarijan.
20Iisus küzui heil: «Kenen kuva i nimi täs om?»
21«Kesarin», – hö sanuiba.
Siloi Iisus sanui heile: «Antkat kesarile mi kesarin om, i Jumalale mi Jumalan om.»
22Konz hö necen kulištiba, ka čududelihe.
Hö jätiba Iisusan i läksiba sigäpäi.

23Necen päivän Iisusannoks tuli erasid saddukejid, kudambad sanuba, miše eläbzumišt ei ole.
Hö küzuiba hänel: 24«Opendai, Moisei om sanunu: «Ku mez’ koleb lapsetoman, hänen vellele tarbiž naida hänen akal i tehta laps’ kolnudele vellele.»
25Oli mijal seičeme velled.
Vanhemb vel’l’ nai, no koli, i sikš miše hänel ei olend lapsid, leskiak jäi hänen vellenke.
26Mugažo tegihe toižele-ki vellele i koumandele i lopuks kaikile seičemele.
27Jäl’gmäižen koli naine-ki.
28Kenen akan hän linneb, konz kollijad eläbzuba?
Ved’ hän om olnu mehel kaikiden seičemen vellen taga.»
29Iisus sanui heile: «Tö segoit, sikš ku et tuntkoi Pühid Kirjutusid i Jumalan väged.
30Eläbzunuded ei naigoi i ei lähtkoi mehele, hö oma kuti Jumalan angelad taivhas.
31A mi koskeb kollijoiden eläbzumišt, ka et-ik tö olgoi lugenuded, min Jumal om teile sanunu: 32«Minä olen Avraaman Jumal, Isakan Jumal i Jakovan Jumal.»
Ved’ Jumal ei ole kolnuziden Jumal, a eläbiden.»
33Konz mehed kulištiba necen, hö čududelihe hänen opendushe.

34Konz farisejad kulištiba, miše Iisus oli sauptanu saddukejile sun, hö kogozihe ühthe.
35Sid’ üks’ heišpäi, kudamb oli käskištonopendai, küzui Iisusal, miše kodvda händast: 36«Opendai, mitte käsk om kaikid suremb käskištos?»
37Iisus sanui: «Armasta Ižandad, ičeiž Jumalad, kaikel südäimel, kaikel hengel i kaikel melel.
38Nece käsk om ezmäine i kaikid suremb.
39Toine mugoine-žo om nece: Armasta ičeiž lähembašt, kut ičtaiž.
40Kaik toižed käsköd i Jumalan sanankandajiden openduz oma neniš kahtes käskös.»

41Konz farisejad oliba ühtes, Iisus küzui heil: 42«Midä tö meletat Messian polhe?
Kenen poig hän om?»
Hö sanuiba: «Davidan.»
43Siloi Iisus küzui: «Mikš-žo David Pühän Hengen valdas kucub händast Ižandaks?
Hän sanub:   44– Ižand sanui minun Ižandale:   Ištu minun oiktal kädel,   kuni panen sinun vihanikad   sinun jaugoiden alle.
45Sanugat: ku David kucub Messian Ižandaks, ka kutak Messia voib olda hänen poigan?»
46Niken ei voind sanuda hänele ni üht sanad, i niken neciš päiväspäi ei rohtind enamb küzuda hänel nimidä.

23 Sid’ Iisus pagiži rahvahale i ičeze openikoile: 2«Moisejan ištim om nügüd’ käskištonopendajiden i farisejiden valdas.
3Ka kut hö käskeba teile eläda, muga elägat i tehkat.
Vaiše algat tehkoi heiden tegoiden mödhe, sikš ku hö pagižeba üht, a tegeba tošt.
4Hö tungeba rahvahale lujas jügedoid kormid, kudambid löumain kantta, no iče hö ei tahtoigoi sormel-ki likahtoitta.
5Kaiken, min hö tegeba, hö tegeba vaiše sikš, miše rahvaz sidä nägiži.
Miččed levedad sidoged sanoidenke Pühiš Kirjutusišpäi oma heiden ocas da käziš i miččed pit’käd ribud lepkiš!
6Hö navediba ištta praznikan aigan parahimil sijoil i suimpertiš ezmäižil ištmil, 7i oma hüviš meliš, konz mehed irdoil sanuba heile tervhensanoid i kucuba heid «ravvi» – opendai.
8Algat tö antkoi kucta ičtatoi ravvikš, sikš ku teil om vaiše üks’ opendai, Hristos, i tö kaik olet velled.
9Algat kuckoi tataks nikeda, ken om man päl, sikš ku vaiše üks’ om teil Tat, hän, kudamb om taivhas.
10Algat antkoi kucta ičtatoi vedäjikš, sikš ku teil om vaiše üks’ vedäi, Messia.
11Ken teišpäi om vanhemb, se olgha toižiden abunik.
12Ken ičtaze korgenzoitab, se linneb alenzoittud, a ken ičtaze alenzoitab, se linneb korgenzoittud.»

13«Voi teid, käskištonopendajad i farisejad!
Tö, koiverdelijad!
Tö sauptat taivhan valdkundan rahvahaspäi.
Tö iče et mängoi sinna i et pästkoi nenid, ked mänižiba.
14Voi teid, käskištonopendajad i farisejad!
Tö, koiverdelijad!
Tö anastat leskiakoil pertid i pit’kha loičet vaiše rahvahan sil’miš.
Sidä pahemb tuleb teile sud.
15Voi teid, käskištonopendajad i farisejad!
Tö, koiverdelijad!
Tö mänet mas läbi i meriden taga, miše tehta hot’ üks’ mez’ teiden openikaks, no konz muga tuleb, teget hänespäi adhu mänijan, kahtišti hondomban, mi iče tö olet!
16Voi teid, tö sogedad vedätajad!
Tö sanut: «Ku ken-se vahvištoitab ičeze sanad pühäkodin kal’t, hänen sana ei maksa nimidä, no ku vahvištoitab ičeze sanad pühäkodin kuldan kal’t, siloi tarbiž püžuda ičeze sanas.»
17Tö uradad i sogedad!
Mi om suremb, kuld vai pühäkodi, kudamb sen kuldan tegeb pühäks?
18Tö sanut mugažo: «Ku ken-se vahvištoitab ičeze sanad altarin kal’t, neciš ei ole nimidä, no ku vahvištoitab ičeze sanad lahjan kal’t, kudamb om pandud altarile, siloi hänele tarbiž püžuda ičeze sanas.»
19Tö, uradad i sogedad!
Mi om suremb, lahj vai altar’, kudamb lahjan tegeb pühäks?
20Sen täht, ken vahvištoitab ičeze sanad altarin kal’t, hän vahvištoitab sanad i altarin kal’t i kaiken kal’t, midä om pandud altarile, 21i ken vahvištoitab ičeze sanad pühäkodin kal’t, ka vahvištoitab ned sen kal’t i mugažo hänen kal’t, ken sigä eläb.
22I ken vahvištoitab sanad taivhan kal’t, ka vahvištoitab sanad Jumalan valdištmen kal’t i hänen kal’t, ken sigä ištub.
23Voi teid, käskištonopendajad i farisejad!
Tö, koiverdelijad!
Tö maksat kümnendesen m’atas, ukropas i tminas, no unohtat siš, mi käskištos om päazj: oiktuz’, armahtuz i uskond.
Niiden mödhe teile tarbiž eläda, no ei unohtada toižid-ki.
24Tö, sogedad vedätajad!
Tö segloičet säsken, a laindat verbl’udan!
25Voi teid, käskištonopendajad i farisejad!
Tö, koiverdelijad!
Puhtastat mal’l’ad i padad irdpolespäi, a südäimes ned oma täuded anastust i värhut.
26Sinä, soged farisei, puhtasta mal’l’ad i padad ezmäi südäimespäi, siloi ned linneba puhthad irdpolespäi-ki!
27Voi teid, käskištonopendajad i farisejad!
Olet tö koiverdelijad!
Tö olet kuti čomitadud kaumad.
Irdpolespäi ned oma čomad, no südäimespäi oma täuded kollijoiden luid i kaikuttušt paganad.
28Mugažo tö-ki olet tozioiktad irdpolespäi, mehiden sil’miš, no südäimes tö olet koiverdelijad i pahantegijad.
29Voi teid, käskištonopendajad i farisejad!
Tö, koiverdelijad!
Tö teget Jumalan sanankandajile surid kivikaumoid, tö čomitat tozioiktoiden kaumad 30i sanut: «Ku mö elänuižim meiden ezitatoiden aigan, mö em olnuiži värnikad ühtes heidenke Jumalan sanankandajiden veres.»
31Teiden sanad todištaba teid vasthapäi: tö olet neniden ezitatoiden lapsed, ked rikliba Jumalan sanankandajid.
32Ka tehkat lophusai se, min oma zavodinuded teiden tatad!
33Tö, madod!
Tö, kün lapsed!
Tö et voigoi pästta pagod, i teid suditas adhu!
34Kulgat-žo: Minä oigendan teidennoks Jumalan sanankandajid, melekahid mehid i käskištonopendajid.
Toižid tö rikot, i nagloičet ristha, toižid löt kunutoil suimpertiš i kükslet ühtes lidnaspäi toižhe.
35Muga teiden päle lankteb kaikiden tozioiktoiden veri, kudamb man päl om pästtud, tozioiktan Avel’an verespäi Zaharian, Varahian poigan verhesai, hänen, keda tö rikoit pühäkodin i altarin keskhe.
36Todeks sanun teile: kaik nece lankteb nügüdläižen rahvahan päle!»

37«Jerusalim, Jerusalim!
Sinä rikled Jumalan sanankandajid i tacelten kivid surmitad nenid, ked om oigetud sinunnoks.
Kuverz’ kerdad minä olen tahtoinu kogota sinun rahvahan, muga kut kana kogodab ičeze poigid suugiden alle!
No tö et tahtoinugoi tulda.
38Kulgat nügüd’: teiden pert’ jäb teile tühjaks.
39Minä sanun teile: tö et nägištagoi mindai neciš päiväspäi sihesai, kuni sanut: Blahoslovidud om hän, ken tuleb Ižandan nimes!»

24 Konz Iisus läksi pühäkodišpäi irdale i tahtoi jo mända, hänennoks tuliba openikad, miše ozutada pühäkodin pertid.
2No Iisus sanui heile: «Näget-ik kaiken necen?
Todeks sanun teile: tänna ei jä kived kiven päle, kaik linneb pandud mantazale.»

3Konz Iisus ištui Voipunmägel üksnäze, openikad tuliba hänennoks i küzuiba: «Sanu meile: konz kaik nece linneb?
Mitte znam ozutab sinun tulendad i necen mirun lopud?»
4Iisus sanui: «Olgat herkhil, miše niken ei veiži teid vigaha.
5Äjad tuleba minun nimes i sanuba, miše hö oma minä.
Hö sanuba: «Minä olen Messia» i veba äi rahvast vigaha.
6Tö kulištat toran änid i vestid voinan polhe, no algat pöl’gästugoi.
Necile kaikele tarbiž olda, no nece völ ei linne lop.
7Rahvaz libuškandeb tošt rahvast vaste, i ma mad vaste, i äjiš sijoiš linneb näl’gäd, lendajid kibuid i manrehkaidusid.
8No nece kaik om vaiše kuti sündutandan kibuiden zavodind.
9Siloi teid anttas mokita, teid rikoškatas, i kaik rahvahad kandaškandeba vihan teiden päle minun nimen tagut.
10Siloi äjad hül’gäidaba uskondan, hö möškandeba toine tošt i kandaškandeba vihan toine toižen päle.
11Siloi tuleb äi tühjid sanankandajid, i hö veba äi rahvast vigaha.
12I ku paha sureneb, äjiden armastuz vilugandeb.
13No ken püžub vahvas lophusai, se päzub igähižehe eloho.
14Nece hüvä vest’ valdkundan polhe sanuškatas kaikjal mirus, todištuseks kaikile rahvahile, i vaiše siloi tuleb lop.»

15«A konz nägištat pühäs sijas paganan opakon azjan, kudamban polhe oli sanunu Jumalan sanankandai Daniil» – el’gekaha lugii necen!
– 16«siloi kaikile, ked eläba Judejas, tarbiž pageta mägile.
17Ken om katusel, ka algha mängoi otmaha tavaroid pertišpäi, 18i ken om pöudos, ka algha pörtkoiš otmaha sobad kerdale.
19Voi nenid, kudambad nenil päivil oma kohtukahad vai imetaba lapsid!
20Loičkat, miše teiden pago ei oliži tal’vel vai sobatan.
21Ahtištuz linneb mugoine sur’, ningošt ei ole olnu mirun tegemižespäi neche aighasai i ei linne-ki nikonz.
22I ku Jumal ei lühendaiži necidä aigad, ka ni üks’ mez’ ei voiži kaitas.
No valitud mehiden täht se aig linneb lühetud.
23I ku ken-ni siloi sanub teile: «Tägä om Messia,» vai: «Hän om sigä,» algat uskkoi.
24Ved’ tuleb tühjid messioid i tühjid sanankandajid, i hö tegeškandeba surid tundmuztegoid i čudoid, miše veda, ku voiži, valitud-ki vigaha.
25Kackat, minä olen sanunu teile kaiken edelpäi.»
26I ku teile sanutas: «Hän om rahvahatomas mas,» algat mängoi sinna, i ku sanutas: «Hän peitäse pertiš,» algat uskkoi.
27Kut samalduz samaldab päivnouzmpoles i tegeb vauktaks taivhan päivlaskmpolhesai, mugoine linneb i Mehen Poigan tulend.
28«Kuna om živat kolnu, sinna lendaba sured habukad-ki.»

29«I teravas neniden päividen ahtištusen jäl’ghe päiväine pimidub, i kudmaine ei anda ičeze vauktad.
Tähthad lankteba taivhaspäi i taivhan väged säregandeba.
30Siloi taivhas ozutase Mehen Poigan znam.
Kaik man rodud laskeškandeba voikuid, konz nägištaba Mehen Poigan, kudamb tuleb pil’viden päl sures väges i hoštoteses.
31Torven lujan änen aigan hän oigendab ičeze angeloid i keradab valitud mehid nelläs man polespäi, man agjaspäi taivhan agjahasai.
32Opekatoiš sišpäi, midä smokvanpule tegese: konz sen oksad heraštuba i kazvaškandeba lehtesed, ka tö tedat, miše keza om läz.
33Mugažo konz nägištat kaik nene azjad, ka tekat, miše se aig om läz, ani verajanno.
34Todeks sanun teile: nügüdläine rahvaz ei kado sihesai, konz kaik nece tegese.
35Taivaz i ma kadoba, no minun sanad ei kadogoi.
36No sidä päiväd i časud ei teda niken, ei taivhan angelad-ki, sen tedab vaiše minun Tat.
37Muga kut oli Nojan päivil, muga linneb siloi-ki, konz Mehen Poig tuleb.
38Suren upotandan edel mehed söiba i joiba, naiba i andliba mehele ičeze tütrid sihe päivhäsai, kudambal Noi mäni surhe veneheze.
39Hö ei tednugoi nimidä, kuni sur’ upotand ei tulend i ei upotand heid kaikid.
Mugažo linneb, konz Mehen Poig tuleb.
40Siloi kaks’ mest linneba pöudol: toine ottas, toine jättas.
41Kaks’ našt jauhoškandeba kivel: toine ottas, toine jättas.
42Olgat herkhil, sikš ku tö et tekoi, miččel časul teiden Ižand tuleb.
43Ved’ tö el’gendat, ku pertin ižand tedaiži, miččel ön aigal vargaz tuleb, ka hän oliži herkhil i ei andaiži sadas pert’he.
44Sikš olgat tö-ki vaumhed: Mehen Poig tuleb ani sen aigan, konz tö et meletagoi-ki.»

45«Olgat kuti se todesine i melekaz käskabunik, keda hänen ižand om pannu abunikoiden kacujaks, miše hän andaiži toižile abunikoile sömäd ičeze aigan.
46Ozakaz om se käskabunik, kudamb tegeb muga, i hänen ižand pörttes nägištab sen!
47Todeks sanun teile: hän paneb händast kaiken ičeze kodielon kacujaks.
48No ku käskabunik om paha, hän sanuškandeb ičeksaze: «Minun ižand völ hätken ei tule,» 49i hän löškandeb toižid abunikoid i söškandeb i joškandeb humalikahidenke.
50Hänen ižand tuleb sen päivän, kudambad hän ei varasta, i časun, kudambad hän ei teda, 51löb händast surmhasai i andab hänele sen-žo ozan, mitte koiverdelijoil om.
Sigä voiktas i kirskutadas hambhil.»

25 «Konz se päiv tuleb, taivhan valdkund linneb mugoine: Oli kümne neidišt, kudambad otiba lampad i läksiba ženihole vastha.
2Viž heišpäi oli meletont i viž melekast.
3Meletomad otiba ičeze lampad, no ei otnugoi kerdale puvoid.
4A melekahad otiba i lampad i puvoid ičeze astijoihe.
5Ku ženih möhästui, heid zavodi tapta uni, i hö uinziba.
6No kesked öd kuluškanzihe kida: «Ženih tuleb!
Tulgat hänele vastha!»
7Siloi kaik neiččed heraštuiba i zavodiba viritada lampad.
8Meletomad sanuiba melekahile: «Antkat meile vähäine puvoid, meiden lampad sambuba.»
9No melekahad sanuiba: «Ka ei, meile kaikile sidä ei täudu.
Mängat paremba möjannoks i ostkat.»
10No kuni hö oliba void ostmas, ženih tuli.
Ned, kudambad oliba vaumhed, mäniba hänenke sajaha, i verai saubatihe.
11Sid’ tuliba toižed-ki neiččed sinna i laskeškanziba kidoid: «Ižand, ižand, avaida meile!»
12No hän sanui: «Todeks sanun teile: minä en tunde teid.»
13Olgat herkhil, sikš ku tö et tekoi ni päiväd, ni časud, konz Mehen Poig tuleb.»

14«Siloi linneb muga: Mez’ tahtoi ajada maspäi.
Hän kucui ičeze käskabunikoid i andoi heiden käzihe kaiken ičeze kodielon.
15Ühtele abunikale hän andoi viž talant-rahad, toižele kaks’ i koumandele – ühten, kaikuččele severdan, kuverdan hänel mahtoid oli.
Sid’-žo hän ajoi maspäi.
16Se, kudamb oli sanu viž talantad, läksi, pani ned rahad töhö i sai völ viž talantad.
17Mugažo se, kudamb oli sanu kaks’ talantad, sai ližaks völ kaks’.
18No se, kudamb oli sanu vaiše ühten talantan, mäni i kaivoi maha kopan i pani sinna ičeze ižandan rahan.
19Pit’käs aigas päliči ižand pördihe i küzui käskabunikoil, midä hö tegiba hänen rahale.
20Se, kudamb oli sanu viž talantad, toi toižed viž ližaks i sanui: «Ižand, sinä andoid minei viž talantad.
Kut näged, minä olen sanu necil rahal völ viž.»
21Ižand sanui hänele: «Hüvä!
Oled hüvä i uskoline abunik.
Ku sinei voi uskta mugoižes penes azjas, ka minä andan sinei surembid-ki azjoid kacmaha.
Tule i ole praznikas ühtes minunke!»
22Mugažo se, kudamb oli sanu kaks’ talantad, tuli i sanui: «Ižand, sinä andoid minei kaks’ talantad.
Kut näget, minä olen sanu necil rahal völ kaks’.»
23Ižand sanui hänele: «Hüvä!
Oled hüvä i uskoline abunik.
Ku sinei voi uskta penes azjas, ka minä andan sinei surembid-ki azjoid kacmaha.
Tule i ole praznikas ühtes minunke!»
24Sid’ tuli se-ki abunik, kudamb oli sanu ühten talantan, i sanui: «Ižand, minä tezin, miše sinä oled kova mez’.
Sinä rahnod sigä, kus ed semendand, i keradad sigä, kuna ed tacind sement.
25Minä varaižin i kaivoin sinun talantan maha.
Naku om sinun raha.»
26Ižand sanui hänele: «Sinä, paha i lašk abunik!
Aha, sinä tezid, miše minä rahnon sigä, kus en semendand, i keradan sigäpäi, kuna en tacind sement.
27Ved’ sinei pidanuiži panda dengad bankha, miše minä tuldes sanuižin minun rahan ližanke.
28Otkat hänel nece talant i antkat se sille, kudambal om kümne talantad.
29Kaikuččele, kenel om, anttas, i hän sab äjan da völ sen ližaks, no kenel ei ole, sil ottas se-ki, midä hänel om.
30Tackat nece kožutoi abunik piikoipimedaha.
Sigä voiktas i kirskutadas hambhil.»» Konz Iisus oli sanunu necen, hän kirgouzi: «Kenel om korvad kulda, ka se kulgaha!»

31«Konz Mehen Poig tuleb kunigahan i kaik pühäd angelad hänenke, hän ištuse ičeze korktale valdištmele.
32Kaik rahvahad keratas hänen edehe, i hän erigoitab toižid mehid toižišpäi, muga kut paimen erigoitab lambhid kozišpäi.
33Lambhad hän ajab oiktale i kozad hurale.
34Sid’ kunigaz sanub nenile, kudambad oma oiktal kädel hänespäi: «Tulgat tänna, Tatain blahoslovidud, sagat jäl’gestuseks valdkund!
Se om vaumištadud teiden täht mirun tegemižen aigaspäi.
35Minai oli näl’g, i tö andoit minei söda.
Minai oli vezinäl’g, i tö andoit minei joda.
Minä olin veraz, i tö otit mindai ičetoinoks.
36Minä olin alasti, i tö andoit minei sobad.
Minä olin läžujan, tö pidit minus hol’t.
Minä olin türmas, tö tulit minunnoks.»
37Siloi tozioiktad sanuba hänele: «Ižand!
Konz mö nägim sindai näl’gäs i andoim sinei sömäd, i vezinäl’gäs i andoim sinei jomad?
38Konz mö nägim sindai verhan i otim sindai meidennoks, vai alasti i sobitim sindai?
39Konz mö nägim sindai läžujan i türmas i kävelim sinunnoks?»
40Kunigaz sanub heile: «Todeks sanun teile: kaiken, midä tö tegit ühtele-ki neniš minun peniš vellišpäi, tö tegit minei.»
41Sid’ hän sanub nenile, kudambad oma hural kädel: «Mängat minunnopäi, tö vihan sajad, igähižehe lämoihe, kudamb om vaumištadud lemboile i hänen angeloile.
42Minai oli näl’g, no tö et andnugoi minei sömäd.
Minai oli vezinäl’g, no tö et andnugoi minei jomad.
43Minä olin veraz, no tö et otnugoi mindai ičetoinoks.
Minä olin alasti, no tö et andnugoi minei sobid.
Minä olin läžujan i türmas, no tö et kävunugoi mindai kacmas.»
44Siloi nene-ki küzuba: «Ižand, konz mö nägim sindai näl’gäs vai vezinäl’gäs, verhan vai alasti, läžujan vai türmas i em abutanugoi sinei?»
45Siloi hän sanub heile: «Todeks sanun teile: kaiken, midä tö jätit tehmata ühtele-ki neniš penišpäi, sen tö jätit tehmata minei.»
46I nene mäneba igähižihe mokihe, a tozioiktad igähižehe eloho.»

26 Konz Iisus lopi kaik nene paginad, hän sanui openikoile: 2«Tö tedat, miše kahtes päiväs päliči om Äipäiv.
Siloi Mehen Poig anttas nagloita ristha.»
3Necen aigan kogozihe ülembaižed papid, käskištonopendajad i rahvahan vanhembad ülembaižen papin Kajafan horomoihe.
4Hö ladiba manitusel tabata Iisusan i rikta.
5«Vaiše ei oliži praznikan aigan» – hö sanuiba, – «miše ei oliži kidajokselust rahvahan keskes.»

6Konz Iisus oli Vifanias, prokazas läžunuden Simonan pertiš, 7hänennoks tuli naine, kudambal oli alebastrahižes astijas lujas kallišt čomahajušt void.
Iisusan longin aigan hän viškaiži necen voin hänen pähä.
8No konz hänen openikad nägištiba necen, hö kurktuiba i sanuiba käredas: «Mikš muga rajata void!
9Sen voinuiži möda kal’hes i antta rahan gollile.»
10Iisus homaiči necen i sanui heile: «Mikš tö vet naižen pahaze mel’he?
Hän tegi minei hüvän azjan.
11Gol’l’ad oma teidenke kaiken aigan, no mindai teidenke ei ole kaiken.
12Ku hän viškaiži necen voin minun hibjale, hän tegi sen minun mahapanendan täht.
13Todeks sanun teile: Kaikjal mirus, hot’ vaiše kus saneleškatas hüvän vestin, johtutaškatas mugažo nece naine i pagižeškatas siš, midä hän tegi.»

14Siloi üks’ kahtestoštkümnes openikaspäi, Juda Iskariot, mäni ülembaižiden papidennoks 15i sanui: «Kuvert maksat, ku andan händast teiden käzihe?»
Hö paniba hänele koumekümne hobedrahad.
16Siš aigaspäi hän eciškanzi mugošt aigad, miše antta Iisus heiden käzihe.

17Reskan leibän praznikan ezmäižel päiväl openikad tuliba Iisusannoks i küzuiba: «Kuna tahtoižid, miše mö tegižim sinei äipäivsömižen?»
18Iisus sanui heile: «Mängat lidnaha.»
Hän sanui, kenennoks heile sigä tarbiž mända, i käski sanuda: «Opendai sanui: Minun aig om läz.
Sinunno minä sön äipäivsömižen minun openikoidenke.»
19Openikad tegiba, kut Iisus oli käsknu, i vaumištiba äipäivsömižen.
20Konz tuli eht, Iisus ištuihe longile kahtentoštkümnen openikanke.
21Sömän aigan hän sanui: «Todeks sanun teile: üks’ teišpäi möb mindai.»
22Sures opalas hö küzeleškanziba toine toižen jäl’ghe: «Ižand, jose voižin olda minä?»
23Iisus sanui heile: «Mindai möb mez’, kudamb söb ühtes padaspäi minunke.
24Mehen Poig lähteb tägäpäi ani muga, kut oli sanutud hänen polhe Pühiš Kirjutusiš, no gor’a hänele, ken möb Mehen Poigan!
Sille mehele oliži paremb, miše hän ei olnuiži sündnu-ki.»
25Siloi Juda, hänen möi, küzui: «Ravvi, jose voižin olda minä?»
«Sen iče sanuid,» – sanui Iisus.

26Sömižen aigan Iisus oti leibän, kiti Jumalad, lohkaiži leibän i andoi sen openikoile i sanui: «Otkat, sögat, nece om minun hibj.»
27Sid’ hän oti mal’l’an, kiti Jumalad, andoi heile i sanui: «Jogat täspäi tö kaik.
28Nece om minun veri, uden kožmusen veri, kudamb vodatadas äjiden mehiden täht, miše oliži pästtud heiden grähkäd.
29I minä sanun teile: enambad en joškande necidä vinpuspäi sadud vinad sihe päivhäsai, konz jon ut vinad teidenke Tatain valdkundas.»
30Hö pajatiba kitändpajon i läksiba Voipunmägele.

31Siloi Iisus sanui heile: «Necil öl tö kaik hül’gäidat mindai, sikš ku Pühiš Kirjutusiš om sanutud: «Jumal rikob paimnen, i lambhad jokseškandeba kaikihe polihe.»
32No konz eläbzun, minä lähten edel teid Galilejaha.»
33Petr keskusti paginad i sanui: «Hot’ kaik toižed hül’gäidaižiba sindai, minä nikonz en hül’gäida.»
34Iisus sanui: «Todeks sanun sinei: necil öl, edel sidä, konz kukoi launuškandeb, sinä koumašti sanud, miše ed tunde mindai.»
35Petr sanui: «Hot’ minei pidaiži kolda-ki sinunke, minä nikonz en sanu muga.»
Mugažo sanuiba toižed-ki openikad.

36Sid’ Iisus tuli openikoidenke tahoze, kudamban nimi oli Gefsimania, i sanui heile: «Ištkat tägä, kuni minä olen sigä loičmas.»
37Hän oti ičezenke Petran i molembad Zevedejan poigad.
Opal ahtištaškanzi händast, i hän putui tuskan valdha.
38Hän sanui heile: «Minun heng om sures tuskas, surmaližes tuskas.
Ištkat tägä i olgat herkhil ühtes minunke.»
39Hän mäni vähäižen edemba, lanksi modol maha i loiči: «Tatam, ku voiži muga, ka mängaha nece mal’l’ minus siriči.
No olgha nece, ei kut minä tahtoin, a kut sinä.»
40Hän pördihe openikoidennoks i löuzi heid magadamas.
Siloi hän sanui Petrale: «Et-ik tö voinugoi üht časud-ki olda herkhil ühtes minunke?
41Olgat herkhil i loičkat, miše et putuiži manitushe.
Heng mehel om vahv, no hibj om väl’l’.»
42Sid’ hän tošti mäni edemba i loiči.
«Tatam, ku nece mal’l’ ei voi mända minus siriči i jäda jomata, ka olgha sinun tahton mödhe.»
43Pörttes hän möst löuzi openikoid magadamas, vahv uni umbišti heiden sil’mäd.
44Hän jäti heid i möst mäni edemba i loiči koumanden kerdan mugomil-žo sanoil.
45Sid’ hän tuli openikoidennoks i sanui heile: «Kaiken-se tö magadat dai lebaidatoiš?
Se aig om tulnu.
Mehen Poig anttas grähkhižiden käzihe.
46Nouskat, lähtkam tägäpäi!
Minun möi om jo läz.»

47Konz Iisus völ pagiži, sinna tuli Juda, üks’ kahtestoštkümnes openikaspäi, i hänenke sur’ rahvazkogo sured veičed i seibhad kädes.
Sen oliba oigendanuded ülembaižed papid i rahvahan vanhembad.
48Iisusan möi oli jo sanunu heile, kut hän ozutab, ken Iisus om: «Se om se mez’, kudamban minä tervehtan.
Tabakat händast.»
49Hän mäni kohtha Iisusannoks i sanui: «Tervhen eläd, ravvi!»
i tervehti händast.
50Iisus sanui hänele: «Vellüdem, mikš tulid tänna?»
Siloi mehed tuliba lähemba i tabaziba Iisusan.
51Üks’ neniš, ked oliba Iisusanke, tembaiži suren veičen hodraspäi, iški ülembaižen papin käskabunikad i čapoi hänel korvan.
52Siloi Iisus sanui hänele: «Pane veič hodrha.
Ken veičhe tartub, se veičespäi koleb-ki.
53Vai luged, miše en voiži nügüd’ pakita abud Tatal, i hän ei oigendaiži tänna kaks’toštkümne legionad angeloid, a voib olda enamban-ki.
54No kutak siloi voiba tulda todeks Pühäd Kirjutused, kudambiden mödhe ninga tarbiž tehtas?»
55Iisus sanui sid’ rahvazkogole: «Olen-ik minä razbainik, ku tö tulet tabadamha mindai sured veičed i seibhad kädes?
Kaikuččen päivän minä olen ištnu teidenke i opendanu pühäkodiš, i tö et tabadanugoi mindai.
56No kaik nece om muga, miše Jumalan sanankandajiden kirjutused tegižihe todeks.»
Siloi kaik openikad jätiba händast i pästiba pagod.

57Tabadajad veiba Iisusan ülembaižen papin Kajafannoks, kuna käskištonopendajad i rahvahan vanhembad oliba kogonus.
58Petr astui edahali hänen jäl’ghe ülembaižen papin ezitanhazesai.
Hän mäni verajaspäi südäimehe i ištuihe radnikoiden keskhe, miše nägištada, kut kaik lopiše.
59Ülembaižed papid, rahvahan vanhembad i kaik Nevondkund eciba kelast väritust Iisusad vaste, miše händast surmita.
60No nimidä mugošt hö ei löudnugoi, hot’ tuli äi kelhid todištajid, no nimidä ei löudnus.
Lopuks tuli kaks’ kelast todištajad, 61kudambad sanuiba Iisusan polhe: «Nece mez’ om sanunu: «Minä voin mureta pühäkodin i sauda sidä udes koumes päiväs.»»   62Siloi ülembaine pap libui jaugoile i küzui Iisusal: «Mikš sinä ed sanu nimidä heile vastha?
Mikš hö sindai väritaba?»
63No Iisus oli vaikti.
Siloi ülembaine pap sanui hänele: «Minä käsken sindai eläban Jumalan nimes: sanu meile, sinä-k oled Messia, Jumalan Poig.»
64«Sen iče sanuid,» – sanui Iisus.
«A minä sanun teile: Neciš aigaspäi tö nägištat Mehen Poigan, hän ištub Vägevan Jumalan oiktal kädel i tuleb taivhan pil’viden päl.»
65Siloi ülembaine pap rebiti ičeze soban i sanui: «Hän nagrab Jumalad.
Miččid todištajid meile völ tarbiž?
Nügüd’ tö kulištit hänen pahad sanad.
66Ka mittušt mel’t olet?»
Hö sanuiba: «Hän om vär, hänele tarbiž kolda.»
67Sid’ hö sül’giba Iisusan sil’mihe i löiba händast.
Erased löiba händast modpoliškoho 68i küzeliba: «Ka sanu-ške, Messia, ken sindai löi!»

69Petr ištui irdal ezitanhas.
Hänennoks tuli abunik-neižne i sanui: «Sinä-ki olid sen galilejalaižen Iisusanke.»
70No hän sanui kaikiden edes, miše ei olend, i ližazi: «En el’genda, miš sinä pagižed-ki.»
71Hän sirdihe sigäpäi verajannoks, no eraz toine neižne nägišti händast i sanui sigä olijoile: «Nece-ki mez’ oli Iisusan, sen nazaretalaižen sebras.»
72Möst hän sanui vahval sanal, miše ei olend i ei tunde händast.
73No penes aigas päliči hänennoks tuliba toižed, kudambad sigä seižuiba, i sanuiba: «Sinä-ki, nacein, oled siš sebraspäi, sihe ozutab sinun pagin-ki.»
74Siloi Petr zavodi sanelda: «Surmičegha Jumal mindai, ku minä kelastan!
Minä en tunde necidä mest.»
Sid’-žo launuškanzi kukoi.
75Petr johtuti Iisusan sanad: «Edel ku kukoi launub, sinä koumašti sanud, miše ed tunde mindai.»
Hän läksi sigäpäi i lujas voikaškanzi.

27 Aigoiš homendesel kaik ülembaižed papid i rahvahan vanhembad kogozihe i pagižiba kesknezoi, kut Iisus voib surmita.
2Iisus sidotihe, vedihe sigäpäi i anttihe Ponti Pilatan, manižandan käzihe.

3Konz Juda, Iisusan möi, nägišti, miše Iisus oli suditud surmale, hän el’genzi, miše om tehnu pahan azjan.
Hän vei tagaze ülembaižile papile i vanhembile nene koumekümne hobedad rahad, kudambad oli heišpäi sanu, 4i sanui: «Tegin grähkän, ku möin vigatoman veren.»
No hö sanuiba: «A mitte tö meile om?
Nece om sinun azj.»
5Siloi Juda taci rahad pühäkodihe, mäni sigäpäi i riputihe.
6Ülembaižed papid otiba rahad i sanuiba: «Nece om veren maks.
Nenid rahoid ei sa panda ühthe pühäkodin rahoidenke.»
7Hö pagižehtiba kesknezoi i ostiba nenile rahoile muga sanutud «Padanikan pöudon» kaumžomaks verhile mehile.
8Sikš völ tämbei-ki sen pöudon kuctas Veripöudoks.
9Muga tegihe todeks nene Jumalan sanankandajan Jeremian sanad:   – Hö otiba ned koumekümne hobedad rahad,   arvon, mitte oli pandud hänele Izrail’an rahvahal,   10i ostiba nenile rahoile padanikan pöudon,   muga kut Ižand oli sanunu minei.

11Iisus seižui nügüd’ manižandan Pilatan edes.
Manižand sanui: «Oled-ik sinä evrejalaižiden kunigaz?»
«Sinä sen sanuid», – Iisus sanui.
12I konz ülembaižed papid i vanhembad väritiba händast, hän ei sanund nimidä.
13Siloi Pilat sanui hänele: «Ed-ik kule, kut äjan hö väritaba sindai?»
14No Iisus ei sanund ni üht sanad hänen küzundoile.
Nece lujas čududeli manižandad.
15Oleskeli muga, miše manižand praznikan aigan kaiken pästli valdale türmaspäi ühten mehen, kudamban tahtoi rahvaz.
16Türmas oli üks’ tetab pahantegii, kudamban nimi oli Varavva.
17I konz rahvaz kogozihe, Pilat küzui: «Keda tö tahtoit?
Pästan-ik valdale Varavvan vai Iisusan, kudamb kuctas Messiaks?»
18Hän-se tezi, miše Iisus kadehen tagut oli anttud hänen käzihe.
19Konz Pilat ištui sudjan ištmel, hänen ak oigenzi hänele sanan: «Ala tege nimidä sille tozioiktale mehele.
Minä tämbei nägin händast pahas unes i lujas mokičimoi.»
20No ülembaižed papid i vanhembad hus’utiba rahvast pakičemha pästta Varavvan, a Iisusan surmita.
21Manižand küzui heil: «Kudamban neniš mehišpäi tahtoit?
Kudamban pästan valdale?»
Rahvaz sanui: «Varavvan.»
22Pilat küzui: «No midäk tegen Iisusale, kudamb kuctas Messiaks?»
Kaik kidastiba: «Nagloita ristha!»
23«Midä pahad hän om tehnu?»
– küzui Pilat.
No hö vaiše kidastiba völ lujemba: «Nagloita ristha!»
24Konz Pilat nägišti, miše nimi ei abuta, a zavodiše tora, hän oti vet, pezi ičeze käded rahvahan sil’miš i sanui: «Minä en ole vär necen oiktan mehen veres.
Nene oma teiden azjad.»
25Kaik kidastiba ühthe änhe: «Hänen veri meiden päl i meiden lapsiden päl!»
26Siloi Pilat pästi valdale Varavvan, a Iisusan hän käski löda kunutoil i nagloita ristha.

27Manižandan saldatad veiba Iisusan horomoihe i keraziba kaikid ičeze sebran saldatoid ümbri hänes.
28Hö rušiba Iisusan sobad i sädatiba händast rusktaha sädoho, 29tegiba ternan barboišpäi vencan i paniba sen hänen pähä, a oiktaha kädehe andoiba kalun i zavodiba nagrda händast.
Hö kombištuiba hänen edehe i sanuiba hänele nagrdes: «Tervhen eläd, evrejalaižiden kunigaz!»
30Hö sül’giba hänen päle, otiba hänel kalun i löiba sil händast pähä.
31Konz hö lopiba nagrandan, hö heitiba hänespäi rusktan sädon, paniba päle Iisusan vanhan soban i veiba händast nagloičemha ristha.

32Konz hö astuiba, heile vastha putui kirinejalaine mez’, kudamban nimi oli Simon, i händast hö paniba kandmaha Iisusan ristad.
33Konz hö tuliba tahoze, kudamb kuctas Golgofaks, Pämal’l’ansijaks, 34hö taričiba Iisusale joda vinad, kudambaha oli valatud sapid.
Hän mujahti sidä, no ei tahtoind joda.
35Konz hö nagloičiba Iisusan, hö jagoiba kesknezoi hänen sobad tacmal arbad.
36Sid’ hö ištuihe sigä i varjoičiba händast.
37Ristha, ülemba, hö paniba kirjutusen, kudamb ozuti, min tagut hän oli suditud: «Nece om Iisus, evrejalaižiden kunigaz.»
38Ühtes Iisusanke nagloitihe ristha kaks’ razbainikad, toižen hänen oiktale, toižen hurale kädele.
39Siričimänijad nagroiba händast.
Likutaden päl 40hö saneliba: «No, sinä pühäkodin murendai i koumes päiväs sauvoi, päzuta nügüd’ ičtaiž!
Ku oled Jumalan Poig, ka tule alahaks ristaspäi.»
41Ülembaižed papid zavodiba mugažo nagrda ühtes käskištonopendajidenke, vanhembidenke i farisejidenke.
Hö sanuiba: 42«Toižid hän päzuti, no ičtaze ei voi päzutada.
Ved’ hän om Izrail’an kunigaz, tulgha nügüd’ ristaspäi alahaks.
Siloi mö uskoškandem hänehe.
43Hän uskoi Jumalaha – abutagha nügüd’ Jumal hänele, ku hän om hänele mel’he!
Ved’ hän sanui: «Minä olen Jumalan Poig».»
44Händast lajiba eskai ned razbainikad-ki, kudambad nagloitihe ühtes hänenke.

45No keskpäivän, kudendel časul, tegihe pimed kaiken man päl, i muga oli ühesandehe čashusai.
46Ümbri ühesandes časus Iisus kirgouzi komedal änel: »Ili, Ili, lama savahfani?»
Mi om: «Minun Jumal, minun Jumal, mikš jätid mindai?»
47Necen kulištades erased sigä seižujad sanuiba: «Hän kucub Iljad.»
48Sid’-žo üks’ heišpäi rigehti otmaha gupkan, kastoi sen muiktaha vinha, pani kalun pähä i tariči hänele joda.
49Toižed sanuiba: «Anda-ške, kacum, tuleb-ik Ilja abuhu.»
50No Iisus möst kirgouzi komedal änel i pästi hengen.
51Sen aigan pühäkodin keskuudin rebini kaks’haz, ülähänpäi alahakssai.
Ma säreganzi, kal’l’od haugeniba, 52kaumad avaižihe, i erased kolnuded jumalanuskojad eläbzuiba.
53Hö läksiba kaumoišpäi i Iisusan eläbzumižen jäl’ghe tuliba pühäze lidnaha i ozutihe sigä äjile.
54Konz sadanpämez’ i mehed, kudambad hänenke varjoičiba Iisusad, nägištiba, kut ma säreganzi i midä tegihe, ka pöl’gästuiba lujas i sanuiba: «Nece tozi-ki oli Jumalan Poig!»
55Sigä oli mugažo äi naižid, kudambad edahanpäi kacuiba neche.
Hö oliba tulnuded Galilejaspäi Iisusanke i kodinikoičenuded händast.
56Heiden keskes oliba Magdalan Maria, Jakovan i Josijan mam Maria i Zevedejan poigiden mam.

57Ehtal tuli Josif, elokaz mez’ Arimafejaspäi, kudamb mugažo oli Iisusan openik.
58Hän mäni Pilatannoks i pakiči Iisusan hibjan.
Pilat käski antta se hänele.
59Josif oti hibjan, käri sen puhthaze pölvazkanghaze 60i pani surhe reighu, kudamban hän ei amu oli tehnu ičeze täht kal’l’oho.
Hän vereti kal’l’kaumale suren kiven i läksi sigäpäi.
61Magdalan Maria i se toine Maria oliba mugažo sigä, hö ištuiba kaumad vasthapäi.
62Toižel päiväl, sobatan vaumištandpäivän jäl’ghe, ülembaižed papid i farisejad kogozihe Pilatannoks.
63Hö sanuiba: «Hüvä manižand, mö johtutim, midä nece kelastai, konz völ oli hengiš, sanui: «Koumes päiväs päliči minä eläbzun.»
64Käske varjoita tarkas necidä kaumad koumandehe päivhäsai, miše hänen openikad ei voiži mända öl vargastamha händast i sanumaha rahvahale: «Hän om eläbzunu kollijoišpäi.»
Nece jäl’gmäine kelastuz linneb pahemb ezmäšt.»
65Pilat sanui heile: «Naku oma varjoičijad.
Mängat i varjoikat, kut mahtat.»
66Hö läksiba kaumale, paniba kivele pečatin, i rindale paniba varjoičijoid, miše niken ei päzuiži kauman südäimehe.

28 Jäl’ghe sobatad, nedalin ezmäižel päiväl, homendezhämäräižes tuliba Magdalan Maria i se toine Maria kacmaha kaumad.
2Ühtnägoi ma zavodi lujas säregata, sikš ku Ižandan angel laskihe taivhaspäi.
Hän tuli kaumale, heiti kiven kauman verajaspäi i ištuihe sen päle.
3Hän hošti kuti samalduz, i hänen sädod oliba vauktad kuti lumi.
4Varjoičijad pöl’gästuiba händast muga, miše säreganziba i lanksiba maha kuti kollijad.
5Angel sanui naižile: «Algat tö varaikoi!
Minä tedan, miše tö ecit Iisusad, kudamb oli nagloitud ristha.
6Händast ei ole tägä, hän om eläbzunu, muga kut iče sanui.
Tulgat kacmaha, naku om sija, kus Ižand venui.
7Mängat teramba sanumaha hänen openikoile: «Hän om eläbzunu kollijoišpäi.
Hän mäneb edel teid Galilejaha, sigä tö nägištat händast.»
Necen minä tahtoin-ki teile sanuda.»
8Naižed läksiba rigol kaumalpäi.
Hö oliba pöl’gästusiš i ihastusiš ühtes, i hö tacihe vemha vestid Iisusan openikoile.
9Konz hö astuiba sanumaha hänen openikoile, ühtnägoi Iisus tuli heile vastha i sanui: «Tervhen elät!»
Hö mäniba hänennoks, sebaziba hänen jaugad i kumarzihe hänele.
10Siloi Iisus sanui heile: «Algat varaikoi!
Mängat sanumaha minun vellile, miše heile tarbiž mända Galilejaha.
Sigä hö nägištaba mindai.»
11Konz nene naižed oliba matkas, erased varjoičijad mäniba lidnaha i sanuiba ülembaižile papile kaiken, midä oli tehnus.
12Siloi papid kogozihe rahvahan vanhembidenke paginale.
Hö andoiba saldatoile äi rahad 13i sanuiba: «Sanugat, miše hänen openikad tuliba sinna öl, konz tö magazit, i vargastiba händast.
14I ku necen polhe kulištab manižand, ka mö tüništoitam händast i tegem muga, miše teil ei oliži hol’t.»
15Saldatad otiba rahad i tegiba muga, kut oli käsktud.
Nene paginad leveniba evrejalaižiden keskes.
I nügüd’-ki völ pagištas ninga.

16Kaik üks’toštkümne openikad läksiba Galilejaha sille mägele, kuna Iisus käski mända.
17Konz hö nägištiba händast, hö kumarzihe hänele, no erased ei usknugoi.
18Iisus tuli heidennoks i pagižeškanzi heile muga:   «Minei om anttud kaik vald taivhas i man päl.
19Mängat-žo i tehkat kaik rahvahad minun openikoikš: valatagat heid Tatan i Poigan i Pühän Hengen nimes 20i opekat heid eläda kaikes muga, kut minä olen käsknu teile eläda.
I tekat, minä kaiken olen teidenke mirun lophusai.»
Amin’.

1 Äjad oma tartunuded töhö i kirjutanuded neniden azjoiden polhe, kudambad oliba levedas tetabad meiden keskes.
2Hö kirjutiba muga, kut oma sanunuded meile ned, kudambad ezmässai nägiba ičeze sil’mil kaiken i saneliba Jumalan sanan polhe.
3Muga minä-ki, konz olin ezmässai tedustelnu kaiken, pätin tehta tarkan starinan i kirjutada sel’ktas sinun täht, korgedarvokaz Feofil, 4miše tedaižid: openduz, kudamban sinä oled sanu, om tozi.

5Irodan, Judejan kunigahan, aigan eli pap Zaharia, kudamb oli Avian papkundaspäi.
Hänen ak Elisaveta-ki oli Aaronan heimokundaspäi.
6Hö molembad oliba Jumalan edes oiktad i eliba vigatomin Ižandan kaikiden käsköiden i sanoiden mödhe.
7No lapsid heil ei olend, sikš ku Elisaveta ei voind-ki sada last, i hö molembad oliba jo vanhad.
8Erasen päivän, konz oli Zaharian papkundan aig, hän oli tehmas papin radod Jumalan edes.
9Kut kaiken, tactihe arbad papiden radon polhe, i Zahariale tuli mända Ižandan pühäkodihe tehmaha pühäd savud.
10Hän mäni sinna, a sur’ rahvazkogo oli necen aigan irdal loičmas.
11Siloi Zahariale ozutihe Ižandan angel oiktal polel altarišpäi, kus polttihe pühäd savud.
12Nägištades angelad Zaharia lujas pöl’gästui, i händast sebazi varaiduz.
13No angel sanui hänele: «Ala varaida, Zaharia.
Sinun loičend om kulištadud, sinun ak Elisaveta sündutab sinei poigan, i sinei tarbiž antta hänele nimi Joan.
14Hän tob sinei äjan ihastust, i äjad mehed ihastuba, miše hän sündub.
15Hän linneb suren mehen Ižandan sil’miš.
Vinad i vägevid jomid hän ei joškande.
Jo maman kohtus hän linneb täuz’ Pühäd Henged.
16Hän pördutab äjid Izrail’an rahvahid Ižandaha, heiden Jumalaha.
17Hän astuškandeb Iljan henges i väges edel Ižandad, hän käraudab tatoiden südäimed lapsihe i abutab kundlematomile mehile meletada tozioiktoiden kartte, miše vaumištada rahvast Ižandan tulendan täht.»
18Zaharia küzui angelal: «Kuspäi voin teta, miše ninga linneb?
Ved’ minä olen jo vanh, minun ak-ki om vanh.»
19Angel sanui: «Minä olen Gavriil, minä seižun Jumalan edes.
Mindai oigetihe sinunnoks tomha necidä hüväd vestid.
20No sinä tegetoi nügüd’ keletomaks i ed voiškande pagišta sihesai, kuni tuleb se päiv, konz nece linneb, sikš ku ed uskond minun sanoihe, kudambad ičeze aigan tegesoiš todeks.»
21Rahvaz varasti Zahariad, i kaik čududelihe, mikš hän om muga pit’kha jänu pühäkodihe.
22Konz hän tuli irdale, hän ei voind pagišta, i hö el’genziba, miše pühäkodiš hänele mi-se ozutihe.
Hän vaiše ozuteli heile käzil i jäi keletomaks.
23Konz Zaharian aig rata pühäkodiš oli lopnus, hän pördihe kodihe.
24Päliči miččes-se aigas hänen ak Elisaveta kohtištui.
Viž kud Elisaveta oli peitnus rahvahan sil’mišpäi kodihe.
Hän sanui: 25«Ižand om minei necen tehnu.
Hän om kacnu minuhu i päzutanu mindai huiktaspäi rahvahan edes.»

26Konz Elisaveta oli kudendel kul, Jumal oigenzi angelan Gavriilan Galilejan lidnaha, Nazaretha, 27neičennoks, kudamban nimi oli Maria.
Maria oli toivotadud Josifale, kudamb oli Davidan heimokundaspäi.
28Angel tuli hänennoks i sanui: «Ole terveh, Maria, ved’ sinä oled sanu armoid!
Ižand om sinunke!
Sinä oled ozavamb toižid naižid!»
29Nägištades angelad Maria pöl’gästui i meleti, midä nene tervhensanad voižiba znamoita.
30No angel sanui hänele: «Ala varaida, Maria, sinä oled sanu armoid Jumalaspäi.
31Sinä tegetoi kohtukahaks i sündutad poigan, i sinä andad hänele nimen Iisus.
32Hän linneb suren, händast kucuškatas Ülembaižen Poigaks, i Ižand Jumal andab hänele Davidan, hänen ezitatan, valdištmen.
33Hän igän vanhemboičeškandeb Jakovan heimokundan päl, hänen valdal ei linne lopud.»
34Maria küzui angelal: «Kut nece voib olda?
Minä olen völ koskmatoi.»
35Angel sanui: «Pühä Heng tuleb sinuhuiž, Ülembaižen vägi peitäb sindai ičeze pil’vesehe.
Sikš mugažo laps’, kudamb sündub, linneb pühän i händast kucuškatas Jumalan Poigaks.
36I völ nece: Sinun heimolaine Elisaveta, kudambad sanutas plodutomaks, om kohtištunu vanhoil päivil i sündutab poigan.
Hän om kudendel kul.
37Ved’ ei ole nimidä, midä Jumal ei voiži tehta.»
38Siloi Maria sanui: «Minä olen Ižandan orj.
Olgha minei muga, kut sanuid.»
I angel läksi hänennopäi.

39Päliči erases päiväs Maria rigol läksi erasehe lidnaha, kudamb oli Judejan mägištol.
40Hän mäni Zaharian pert’he i sanui tervhensanoid Elisavetale.
41Konz Elisaveta kulišti Marian tervhensanan, laps’ hänen kohtus hüppähti, i Pühä Heng täuti Elisavetad.
42Hän kirgouzi komedal änel i sanui: «Blahoslovidud sinä oled naižiden keskes i blahoslovidud om laps’ sinun kohtus!
43Kut nece muga om tehnus, miše minun Ižandan mam tuli minunnoks?
44Konz minä kulištin sinun tervhensanan, laps’ hüppähti ihastusiš minun kohtus.
45Ozav oled sinä, kudamb oled usknu!
Se toivotuz, kudamban om andnu sinei Ižand, todenzub!»

46Siloi Maria sanui:   – Kaikes südäimespäi minä ülenzoitan Ižandad,   47i minun heng om ihastunu   Jumalan, minun Päzutajan täht.
48Hän om käraudanu ičeze sil’mäd minuhu,   hänen penhe orjaha.
Neciš aigaspäi kaik rahvahan sugupol’ved   kucuškandeba mindai ozavaks,   49sikš ku vägekaz Jumal om tehnu minei surid tegoid.
Hänen nimi om pühä.
50Sugupol’vespäi sugupol’vehe hänen armahtuz om nenile,   ked händast varaidaba.
51Hänen käzi om tehnu vägevid tegoid,   hän om küksnu kaikihe polihe nenid,   ked ülendelihe ičeze südäimiš.
52Hän om küksnu valdanpidäjid heiden ištmišpäi   i lendanu alembaižid.
53Näl’ghižile hän om andnu äi hüväd,   a elokahid om oigendanu tühjil käzil tägäpäi.
54Hän om pidänu hol’t Izrail’as, ičeze käskabunikas,   hän om muštnu ičeze rahvahan i ozutanu armahtust   55Avraamale i hänen heimokundale igän,   muga kut hän om toivotanu ezitatoile.
56Maria oli adivoiš Elisavetanno läz koumed kud i pördihe jäl’ges ičeze kodihe.

57Elisavetan sündutandaig tuli, i hän sünduti poigan.
58Konz susedad i ičhižed kulištiba, miččen suren armahtusen Ižand om andnu hänele, hö ihastuiba ühtes hänenke.
59Kahesanden päivän hö kogozihe, miše prihaižele tehta ümbrileiktuz, i tahtoiba antta hänele tatan nimen Zaharia, 60no hänen mamaze sanui: «Ei, händast kucuškatas Joan.»
61No hö sanuiba hänele: «Ved’ sinun rodus nikenel ei ole mugošt nimed.»
62Hö küzuiba tatal käzil ozutaden, miččen nimen hän tahtoiži antta lapsele.
63Zaharia pakiči kirjutuzlaudan i kirjuti: «Hänen nimi om Joan.»
Kaik čududelihe.
64Sid’-žo Zaharian kel’ välleni, i hän zavodi kitta Jumalad.
65Varaiduz sebazi kaikid ümbri eläjid, i necen polhe pagižeškatihe kaikjal Judejan mägištol.
66Ned, kudambad necen kuliba, paniba kaiken muštho i sanuiba: «Ken neciš lapsespäi tuleb?»
Hö el’genziba, miše Ižandan käzi kaiči händast.

67Zaharia, lapsen tat, täutihe Pühäl Hengel i endustaškanzi mugomil sanoil:   68– Olgha kittud Ižand, Izrail’an Jumal!
Armahtaden hän om kacnu ičeze rahvahaze   i pästnu sidä valdale.
69Vägekahan päzutajan hän om oigendanu meile   ičeze käskabunikan Davidan heimokundaspäi,   70muga kut hän oli toivotanu   ičeze amu elänuziden pühiden sanankandajiden kal’t.
71Hän om pästnu meid valdale vihanikoiden käzišpäi,   i kaikiden pahoiden mehiden käzišpäi.
72Muga hän om armahtanu meiden tatoid,   pidänu meles pühän kožmusen,   kudamban hän tegi,   73sen vahvan sanan, kudamban hän meiden tatale Avraamale andoi.
74Muga mö olem vihanikoiden käzišpäi päzunuded valdale   i voim varaidmata služida hänele   75pühin i todesižin hänen edes   meiden elon kaik päiväd.
76I sindai, laps’, kucuškatas Ülembaižen sanankandajaks.
Sinä astuškanded edel Ižandad i teged vaumhikš hänele ted.
77Sinä sanud hänen rahvahale, miše hö saba päzutandan,   ku hän pästab heiden grähkäd.
78Muga meiden Jumal hüväsüdäimeližen oldes žalleičeb meid.
Korktas taivhaspäi om tulnu meidennoks päivän nouzend.
79Se loštab pimedas i surman pil’veses eläjile,   se oigendab meiden jaugad kožmusen tele.
80Laps’ kazvoi i vahvištui henges.
Hän oli rahvahatomas mas sihe päivhäsai, kuni hänele tuli aig mända Izrail’an rahvahannoks.

2 Sil aigal andoi Avgust-kesar’ käskön, miše kaikes valdkundas pidab tehta rahvahan kirjutamine.
2Nece kirjutamine oli ezmäine.
Se oli tehtud, konz Sirias manižandan oli Kvirini.
3Kaikuččele pidi mända kirjutamhas ičeze rodun lidnaha.
4Josif mugažo läksi Galilejaspäi, Nazaretan lidnaspäi i mäni kirjutamhas Judejaha, Davidan lidnaha Viflejemaha, sikš ku hän oli Davidan roduspäi.
5Hän läksi sinna ühtes Marianke, kudamb oli toivotadud hänele akaks.
Maria oli kohtukaz.
6Konz hö oliba sigä, Mariale tuli aig sündutada, 7i hän sünduti poigan, ičeze ezmäižen.
Hän kabaloiči lapsen i pani heinpurnhu, sikš miše heile ei olend sijad adivpertiš.
8Sil tahol ön aigan pöudol oli paimnid varjoičemas lambhid.
9Ühtnägoi heiden edehe seižutihe Ižandan angel, i Ižandan hoštotez sebazi heid.
Paimned pöl’gästuiba lujas, 10no angel sanui heile: «Algat varaikoi!
Minä sanun teile hüvän vestin: sur’ ihastuz linneb kaikele rahvahale.
11Tämbei Davidan lidnas om sündnu teile Päzutai.
Hän om Messia, Ižand.
12Nece om znam teile: tö löudat lapsen, kudamb venub kabaloitud heinpurnus.»
13Ühtnägoi angelas ümbri ozutihe sur’ kogo taivhaližid saldatoid, kudambad ülenzoitiba Jumalad sanoil:   14– Ülenzoitust Jumalale korktoiš taivhiš,   mirud male i   hüväd tahtod mehile!
15Konz angelad pördihe taivhaze, paimned sanuiba toine toižele: «Lähtkam Viflejemaha!
Sigä mö nägištam sen, mi om tehnus, min meile avaiži Ižand.»
16Hö läksiba rigol i löuziba Marian i Josifan i lapsen, kudamb venui heinpurnus.
17Necen nägištades hö sanuiba, midä heile oli starinoitud lapsen polhe.
18Kaik, ked kuliba paimniden sanad, čududelihe.
19No Maria pani südäimehe kaiken, mi oli tehnus, i paksus meleti necen polhe.
20Paimned pördihe tagaze ülenzoitten i kitten Jumalad kaikes siš, midä oliba kulnuded i nähnuded.
Kaik oli ani muga, kut heile oli sanutud.

21Konz tuli kahesanz’ päiv, lapsele pidi tehta ümbrileiktuz.
Hänele anttihe nimi Iisus, kut oli-ki sanunu angel edel Marian kohtištundad.
22I konz tuli päiv, kudamban heile Moisejan käskišton mödhe pidi puhtastadas, hö läksiba Jerusalimha vemha last Ižandan edehe, 23sikš ku Ižandan käskištos om kirjutadud muga: «Kaikutte poiglaps’, kudamb ezmäižen tuleb maman kohtuspäi, tarbiž lugeda Ižandan poigaks.»
24Heile pidi mugažo veda Jumalale lahj, kudamb om märitud Ižandan käskištos: «kaks’ meckühkjašt ili kaks’ kühkjaiženpoigašt».

25Jerusalimas oli mez’, kudamban nimi oli Simeon.
Hän oli oiged i Jumalad varaidai mez’, kudamb varasti, miše Jumal päzutab Izrail’an ahtištusespäi, i Pühä Heng oli hänen päl.
26Pühä Heng oli sanunu hänele, miše hän ei kole sihesai, kuni ei nägišta Ižandal oigetud Messiad.
27Hengen vedäden hän tuli pühäkodihe.
Ani siloi Iisusan kazvatajad toiba lapsen sinna, miše tehta hänele kaiken käskišton mödhe.
28Simeon oti lapsen käzivardele, kiti Jumalad i sanui:   29– Kaikenmahtai Jumal, nügüd’ sinä andad ičeiž käskabunikale   lähtta tünäs toižhe mirhu,   muga kut oled toivotanu:   30Minun sil’mäd oma nähnuded Päzutajan,   31kudamban oled vaumištanu kaikiden rahvahiden edes:   32lämoin, kudamb palab verhile rahvahile,   i ozutab Izrail’an, sinun rahvahan, korktan arvon.
33A Josif da Iisusan mam čududelihe, midä lapsen polhe sanutihe.
34Simeon blahoslovi heid i sanui Mariale, lapsen mamale: «Sid’ om hän, kudamban tagut Izrail’as äjad lankteba i äjad libuba.
Hän om znam, kudambad vastustadas.
35Dai sinun ičeiž-ki südäimes läbi mäneb sur’ veič, muga äjiden meletused avaidasoiš.»
36Sigä oli mugažo Jumalan sanankandai-naine Anna, Fanuilan tütär, kudamb oli Asiran heimokundaspäi.
Hän oli jo lujas vanh.
Hän oli männu noren neiččen mehele i oli elänu ičeze mužikanke seičeme vot, 37no nügüd’ hän oli lesken i hänele oli kahesakümne nel’l’ vot.
Hän ei lähtend pühäkodišpäi nikuna, vaiše služi Jumalale, öd i päiväd pühüti i loiči.
38Ani sil aigal hän tuli sinna, ülenzoiti Ižandad i pagiži lapsen polhe kaikile, kudambad varastiba sidä aigad, konz Jumal pästaiži Jerusaliman valdale.
39Konz Josif i Maria oliba tehnuded kaiken, midä tarbiž tehta Ižandan käskišton mödhe, hö pördihe Galilejaha, ičeze kodilidnaha Nazaretha.
40Laps’ kazvoi, vahvištui hengel i tegihe lujas melekahaks, i Jumalan armod oliba kaiken hänenke.

41Iisusan kazvatajad käveliba kaikuččen voden Jerusalimha Äipäivän praznikale.
42Konz Iisusale oli kaks’toštkümne vot, hö mugažo läksiba Jerusalimha praznikale, kut kaiken-ki.
43Praznikan päividen lopus hö läksiba matkha tagaze, a Iisus-prihaine jäi Jerusalimha, i Josif i Iisusan mam ei homaičenugoi sidä.
44Hö lugiba, miše hän om toižiden matknikoiden keskes, i vaiše päivänmatkan lopus zavodiba ecta händast ičhižiden i tutabiden keskes.
45Konz ei löudnugoi, ka pördihe Jerusalimha ecmaha händast.
46Päliči koumes päiväs hö löuziba Iisusan pühäkodiš.
Hän ištui opendajiden keskes, kundli heid i küzeli.
47Kaik, ked kuliba, midä hän pagiži, čududelihe hänen el’gendushe i vastusihe.
48Nägištades händast kazvatajad lujas čududelihe, i hänen mamaze sanui: «Poigaižem, mikš sinä muga tegid meile?
Sinun tataiž i minä pahoiš meliš olem ecnuded sindai.»
49Iisus sanui heile: «Midä tö mindai ecit?
Et-ik tednugoi, miše minei tarbiž olda minun Tatain pertiš?»
50No hö ei el’gendanugoi, midä hän tahtoi sanuda nenil sanoil.
51Iisus läksi kodihe heidenke, tuli Nazaretha i kundli heid kaikiš azjoiš.
Hänen mamaze kaiči kaik nene sanad ičeze südäimes.
52Iisus kazvoi i sai mel’t, Jumalan armod oliba hänenke, i mehed navediba händast.

3 Zaharian poigale Joannale rahvahatomha maha tuli vest’ Jumalaspäi.
Siloi oli Tiveri-kesarin videnz’toštkümnenz’ voz’, konz hän oli valdanpidäjan.
2Necen aigan Ponti Pilat oli manižandan Judejas, Irod oli man nelländesen pämehen Galilejas, hänen vel’l’ Filip – Iturejas i Trahonitas, a Lisani – Avilinias.
Ülembaižin papin oliba Annas i Kajafa.
3Joan läksi i käveli kaikjal Jordanjogen ümbrištos i saneli, miše rahvahale tarbiž kärautas grähkišpäi i valatadas, miše heiden grähkäd oliži pästtud.
4Oli muga, kut om kirjutadud Jumalan sanankandajan Isaijan kirjas:   – Kirgujan än’ kulub rahvahatomas mas:   «Puhtastagat Ižandale te,   tehkat oiktoikš hänele tehuded!
5Kaik alangod täutkat mal,   kaik mäged i mäthad tazoitagat,   tehkat koverad ted oiktoikš,   mäthikahad – tazoikš teikš!
6Kaik rahvahad nägištaba Jumalal anttud päzutandan.»
7Konz mehed tuliba kogoil valatamhas, Joan sanui heile: «Tö, kün lapsed!
Ken teile sanui, miše tö voit pageta tulijas vihaspäi?
8Elägat muga, miše näguiži teiden käraudamine grähkišpäi!
I algat elägoi vaiše sil meletusel: „Meiden tat om Avraam!
Minä sanun teile: Jumal voib nene kived-ki käta Avraaman lapsikš.
9Nügüd’ kirvez om jo pandud pun jurele.
Kaikutte pu, kudamb ei to hüvid ploduid, čaptas i tactas lämoihe.»
10Mehed küzeliba hänel: «Midä meile tarbiž tehta?»
11Hän sanui heile: «Kenel om kaks’ paidad, antkaha toižen sille, kudambal ei ole ni üht.
Kenel om sömäd, tehkaha ningažo.»
12Mugažo maksunkeradajad tuliba valatamhas, i hö küzuiba Joannal: «Opendai, midä meile tarbiž tehta?»
13Hän sanui heile: «Algat otkoi rahvahaspäi enambad, mi teile om märitud.»
14Saldatad-ki küzuiba hänel: «A mö, midä meile tarbiž tehta?»
Hän sanui heile: «Algat anastagoi vägel i lajindal nimidä nikenel, a sanugat: „Täudub meile paukad“.»
15Rahvaz varasti, midä linneb.
Kaik meletiba, ei-ik Joan ole Messia.
16No Joan sanui heile: «Minä valatan teid vedel, no tuleb mindai vägevamb.
Minä en ole mugoine arvokaz, miše voižin rušta hänen kengiden pagloid-ki.
Hän valatab teid Pühäl Hengel i lämoil.
17Hänel om kädes labid, i sil hän puhtastab villän rumegišpäi.
Jüväd hän kogodab ičeze aitha, a rumeged poltab lämoiš, kudamb nikonz ei sambu.»
18Joan openzi äi tošt-ki i saneli heile hüväd vestid.
19Hän laji man nelländesen pämest Irodad, sikš ku hän eli ühtes vellen akanke Irodiadanke, i pačati händast mugažo toižiden pahoiden tegoiden tagut.
20Sikš Irod tegi völ sen-ki, miše taci Joannan türmha.

21Konz äi rahvast valatadihe, Iisus-ki valatadihe.
Konz hän loiči, taivaz avaižihe, 22i Pühä Heng laskihe hänen päle hibjaližes formas, kut kühkjaine.
I taivhaspäi kului än’: «Sinä oled minun armaz Poig.
Sinä oled minei mel’he.»

23Iisusale oli läz koumedkümned vot, konz hän zavodi ičeze töd.
Hän oli – muga meletihe – Josifan poig.
Josifan tat oli Ili, 24hänen tat Matfat, hänen – Levi, hänen – Melhi, hänen – Jannai, hänen – Josif, 25hänen – Mattafi, hänen – Amos, hänen – Naum, hänen – Esli, hänen – Naggei, 26hänen – Maaf, hänen – Mattafi, hänen – Semei, hänen – Josif, hänen – Juda, 27hänen – Joanan, hänen – Ris, hänen – Zorovavel, hänen – Salafiil, hänen – Niri, 28hänen – Melhi, hänen – Addi, hänen – Kosam, hänen –- Elmodam, hänen – Ir, 29hänen – Josi, hänen –- Eliezer, hänen – Jorim, hänen – Matfat, hänen – Levi, 30hänen – Simeon, hänen – Juda, hänen – Josif, hänen – Jonan, hänen – Eliakim, 31hänen – Melea, hänen – Mainan, hänen – Mattafa, hänen – Nafan, hänen – David, 32hänen – Jessei, hänen – Ovid, hänen – Vooz, hänen – Salmon, hänen – Naasson, 33hänen – Aminadav, hänen – Aram, hänen – Esrom, hänen – Fares, hänen – Juda, 34hänen – Jakov, hänen – Isak, hänen – Avraam, hänen – Farra, hänen – Nahor, 35hänen – Seruh, hänen – Ragav, hänen – Falek, hänen – Ever, hänen – Sala, 36hänen – Kainan, hänen – Arfaksad, hänen – Sim, hänen – Noi, hänen – Lameh, 37hänen – Mafusala, hänen – Enoh, hänen – Jared, hänen – Maleleil, hänen – Kainan, 38hänen – Enos, hänen – Sif, hänen – Adam, a Adam – Jumalan poig.

4 Täuz’ Pühäd Henged Iisus läksi Jordanjogelpäi.
Heng vedeli händast rahvahatomas mas.
2Lemboi kodvi händast nel’l’kümne päiväd.
Hän ei sönd nenil päivil nimidä, i konz nece aig oli männu, hän lopuks näl’ktui.
3Siloi lemboi sanui hänele: «Ku sinä oled Jumalan Poig, ka käske necile kivele kätas leibäks.»
4Iisus sanui: «Pühiš Kirjutusiš om sanutud: „Mez’ eläb ei vaiše leibäl, a kaikuččel Jumalan sanal“.»
5Lemboi vei Iisusan korktale mägele, ozuti hänele sil’män pičkutandas kaik mirun valdkundad 6i sanui: «Kaik nene valdkundad i niiden bohatusen minä andan sinun valdha, sikš ku se om anttud minei i minä voin antta sen, kenele tahtoin.
7Ku kumardatoi minei, ka nece kaik linneb sinun.»
8Iisus sanui: «Lähte täspäi, soton!
Ved’ Pühiš Kirjutusiš om sanutud: „Kumarte Ižandale, ičeiž Jumalale, i služi vaiše hänele“.»
9Lemboi vei Iisusan Jerusalimha, libuti händast pühäkodin čuhule i sanui: «Ku sinä oled Jumalan Poig, ka tacte täspäi alahaks.
10Ved’ om sanutud Pühiš Kirjutusiš: „Hän andab ičeze angeloile käskön varjoita sindai.
11Hö kandaškandeba sindai ičeze käzil, miše sinä ed satataiži jaugad kivehe“.»
12Iisus sanui: «Om mugažo sanutud: „Ala kodvi Ižandan, ičeiž Jumalan tirpandad“.»
13Muga lemboi kodvi erazvuiččikš Iisusad, i jäl’ges jäti händast miččeks-se aigaks tünäs.

14Iisus täuz’ Hengen väged pördihe Galilejaha, i hänen polhe pagižeškatihe kaikes ümbrištos.
15Hän openzi suimpertiš, i kaik ülenzoitiba händast.

16Iisus tuli Nazaretha, kus hän oli kaznu, i mäni sobatan, lebupäivän, kut i kaiken, suimpert’he.
Hän libui lugemaha, 17i hänele anttihe Jumalan sanankandajan Isaijan kirj.
Hän avaiži turuškkirjan i löuzi sen sijan, kus sanutas:   18– Ižandan Heng om minun päl,   sikš ku hän om voidelnu mindai   sanelemha hüväd vestid gollile.
Hän om oigendanu mindai tehmaha tervhikš   nenid, kenen südäin om langenu opalaha,   sanumaha türmiš ištujile,   miše hö päzuba valdale,   i sogedoile, miše hö saba nägun,   i pästmaha ahtištusiš olijoid valdale.
19Hän om oigendanu mindai sanumaha,   miše Ižandan armoiden voz’ om tulnu.
20Hän saupsi kirjan, andoi sen abunikale i ištuihe.
Kaik, ked oliba suimpertiš, tarkas kacuiba hänehe.
21Hän zavodi pagišta heile: «Tämbei, kuni tö kundlit necen kirjutusen sanoid, ned jo tegihe todeks.»
22Kaik kitiba händast i čududelihe, miččed hüväd sanad läksiba hänen hulišpäi.
No hö küzuiba: «Ei-ik nece ole Josifan poig?»
23Iisus sanui heile: «Tö, tedan, tahtoit sanuda minei mugoižen muštatišen: „Lekar’, tege tervheks ičtaiž!
i sanut: „Tege tägä-ki, ičeiž kodilidnas sidä, midä, kulim, tegid Kapernaumas“.»
24I hän sanui völ: «Todeks sanun teile: ni üht Jumalan sanankandajad ei arvostagoi ičeze kodimas.
25Uskkat minei: Izrail’as oli äi leskiakoid Iljan aigan, siloi ku taivaz ei andand vet koumes polenke vodes, i kaikehe maha tuli sur’ näl’g.
26No Ilja ei olend oigetud ni ühtennoks heišpäi, a vaiše Sidonan maha, leskiakannoks, kudamb eli Sareptas.
27Mugažo Izrail’as oli äi prokazas läžujid Jumalan sanankandajan Elisejan aigan, no niken heišpäi ei puhtastund, vaiše ku üksjaine Neman, kudamb oli sirialaine.»
28Necen kulištades kaik, ked oliba suimpertiš, lujas rändüiba.
29Hö hüppähtiba laučoišpäi, küksiba Iisusan lidnaspäi i veiba händast mägiocale, miše lükäita händast sigäpäi alahaks orgho; heiden lidn oli tehtud mägele.
30No Iisus mäni rahvazkogos läbi i läksi sigäpäi.

31Iisus mäni Kapernauman lidnaha, kudamb oli Galilejas.
Hän openzi sigä sobatan, 32i rahvaz čududelihe hänen opendushe, sikš ku hän pagiži kut pagižeb se, kudambal om vald.
33Suimpertiš oli mez’, kudambas oli pagan heng.
Se kidastaškanzi komedal änel: 34«Ala, ala!
Midä sinä meišpäi tahtoid, Iisus Nazaretalaine?
Sinä oled tulnu vemha meid surmha.
Minä tedan, ken sinä oled – Jumalan Pühä!»
35No Iisus kel’di henged kovas: «Ole vaikti!
Lähte hänespäi.»
Siloi paha heng taci mehen maha kesked rahvazkogod, i läksi hänespäi, i nimidä hänele ei tegend.
36Kaik čududelihe i pagižiba kesknezoi: «Mi nece om, miše hän käskeb valdal i vägel paganoile hengile, i ned lähteba mehišpäi?»
37I vestid Iisusan polhe leviganziba kaikjale sil tahol.

38Iisus läksi suimpertišpäi i mäni Simonan pert’he.
Simonan anop’ läžui sures žarus, i Iisus pakitihe abutada hänele.
39Iisus tuli hänennoks, kumarzihe i käski žarule lähtta hänespäi, i se läksi.
Sid’-žo nece naine libui jaugoile i zavodi adivoičetada heid.
40Äjiš pertiš oli läžujid erazvuiččil kibuil.
Konz päiväine laskihe, läžujid todihe Iisusannoks, i hän pani käded kaikuččen päle i tegi heid tervhikš.
41Erasišpäi läksiba mugažo pahad henged, kudambad kidastiba: «Sinä oled Messia, Jumalan Poig!»
No Iisus kel’di heid i ei andand heile pagišta, ved’ hö teziba, miše hän om Messia.

42Päiväižen nouzman aigan Iisus läksi Kapernaumaspäi i mäni rahvahatomha tahoze.
Rahvast läksi ecmaha händast.
Hö löuziba händast i pakičiba, miše hän jäiži heidenke.
43No Iisus sanui: «Minei tarbiž veda hüvä vest’ Jumalan valdkundan polhe toižihe-ki lidnoihe, ved’ sen täht minä olen oigetud.»
44I hän saneli Jumalan sanad Galilejan suimpertiš.

5 Kerdan Iisus seižui Gennisaretjärven randal.
Sur’ rahvazkogo tungihe hänes ümbri, miše kulištada Jumalan sanad.
2Sid’ hän nägišti randas kaks’ veneht.
Kalanikad oliba lähtnuded venehišpäi i huhtoiba verkoid.
3Iisus mäni ühthe veneheze, kudamb oli Simonan, i pakiči Simonad souta randaspäi vähän edemba.
Sid’ hän ištuihe i zavodi opeta rahvast venehespäi.
4Konz hän lopi paginan, hän sanui Simonale: «Souda venehel süvembale, laskkat sinna verkod abajoho.»
5Neche Simon sanui: «Opendai, mö olem radnuded jo kaiken ön, no em sanugoi nimidä.
No lasken völ kerdan verkod, ku sinä muga käsked.»
6Muga hö tegiba-ki i saiba severdan äi kalad, miše heiden verkod-ki zavodiba rebita.
7Hö kucuiba abuhu sebranikoid, ked oliba toižes venehes.
Hö tuliba i täutiba molembad venehed kalal muga, miše venehed uptaškanziba.
8Necen nägištades Simon Petr lanksi Iisusan jaugoihe i sanui: «Lähte täspäi, Ižand!
Ved’ minä olen grähkhine mez’.»
9Hän i kaik toižed, ked oliba hänen venehes, pöl’gästuiba necidä sur’t kalansatust, 10heiden keskes mugažo Jakov i Joan, Zevedejan poigad, kudambad oliba Simonan sebras kalatamas.
No Iisus sanui Simonale: «Ala varaida.
Neciš päiväspäi sinä linned mehiden püdajan.»
11Hö vediba molembad venehed randale, jätiba kaiken i läksiba Iisusanke.

12Ühtes lidnas Iisus vastsi mehen, kudambal kaik hibj oli prokazas.
Nägištades Iisusan, mez’ lanksi modol maha i pakiten pakičeškanzi: «Ižand!
Ku sinä tahtoid, ka void puhtastada mindai.»
13Iisus oigenzi käden, kosketi mest i sanui: «Minä tahtoin, tehte puhthaks.»
Prokaza sid’-žo läksi mehespäi.
14Iisus käski, miše hän ei sanuiži necen polhe nikenele, i virki: «Mäne, ozutade papile i anda Jumalale žertv, kudamban oli käsknu Moisei antta puhtastandas, todištuseks heile.»
15Iisusan polhe pagištihe jo kaikjal, i sured kogod rahvast kerazihe kundelmaha händast i tehmahas tervhikš kibuišpäi.
16No hän lähtli rahvahatomihe sijoihe i loiči sigä.

17Erasen päivän, konz Iisus möst openzi, sigä ištuiba farisejad i käskištonopendajad.
Heid oli tulnu kaikiš Galilejan i Judejan külišpäi i Jerusalimaspäi.
Ižandan vägi Iisusas oli mugoine, miše hän tegi tervhikš läžujid.
18Sinna tuliba mehed, kudambad kandoiba magaduzsijal ičeze kibus läžujad.
Hö ladiba toda händast pertin südäimehe, miše panda Iisusan edehe.
19No ku mugomas rahvazkogos hö ei voinugoi toda händast südäimehe, ka libuiba katusele, tegiba katusehe reigun i lasketiba sijan läžujanke keskele, Iisusan edehe.
20Konz Iisus nägišti, kut vahvas hö uskoba hänehe, hän sanui mehele: «Sinun grähkäd om pästtud.»
21Käskištonopendajad i farisejad meletaškanziba: «Mitte mez’ nece om?
Hän alenzoitab Jumalad, ku pagižeb muga.
Ken toine ku ei Jumal voib pästta grähkid?»
22No Iisus tezi, min polhe hö meletaba, i hän sanui heile: «Miš tö meletat ičetoi südäimiš?
23Mi om kebnemb sanuda: „Sinun grähkäd om pästtud“ vai: „Libu i kävele“?
24No miše tö tedaižit: Mehen Poigal om vald man päl pästta grähkid» – hän sanui nügüd’ ičeze kibus läžujale – «minä sanun sinei: Libu, ota ičeiž magaduzsija i mäne kodihe.»
25Sid’-žo, kaikiden aigan, mez’ libui jaugoile, oti magaduzsijan, kudambal venui, i ülenzoitten Jumalad läksi kodihe.
26Kaik lujas čududelihe i ülenzoitiba Jumalad.
Pöl’gästusiš hö saneliba: «Mö nägim tämbei mugoman čudon, mihe ei voiži uskta-ki.»

27Necen jäl’ghe Iisus läksi sigäpäi i nägišti maksunkeradajan, kudamban nimi oli Levi.
Hän ištui sijal, kus keratihe rahvahaspäi maröunan maksuid.
Iisus sanui hänele: «Astu minunke.»
28I Levi libui, jäti kaiken i läksi Iisusanke.
29Levi tegi ičeze kodiš Iisusale suren praznikan.
Heidenke oli sömäs äi maksunkeradajid i toižid adivoid.
30Käskištonopendajad i farisejad buraižiba i sanuiba Iisusan openikoile: «Mikš tö söt i jot ühtes maksunkeradajidenke i toižiden grähkhižidenke?»
31Iisus sanui heile: «Tervhile ei tarbiž lekarid, vaiše läžujile.
32Minä en tulend kucmaha tozioiktoid, a tulin kucmaha grähkhižid käraudamhas Jumalaha.»

33Iisusale sanutihe: «Mikš Joannan openikad pühütaba paksus i loičeba, farisejiden openikad mugažo, no sinun openikad vaiše söba i joba?»
34Hän sanui: «Ved’ tö et voigoi käskta adivoile pühütada sajan aigan, konz ženih völ om heidenke.
35Tuleb se-ki aig, konz ženih ottas heilpäi.
Siloi, nenil päivil hö pühütaškandeba.»
36Iisus sanui heile völ ozoitezstarinan: «Niken ei omble hudraha sobaha udes sobaspäi ottud paikad.
Muite uz’ soba rebineb, a hudraha udes sobaspäi ottud paik ei sättu.
37Niken ei vala ut vinad vanhoihe nahkastijoihe, ika uz’ vin rebitab nahkastijad, vin valase maha, a nahkastijad travišoiš.
38Ei, uz’ vin tarbiž valada uzihe nahkastijoihe.
Siloi molembad kaičesoiš.
39Niken, kudamb om jonu vanhad vinad, ei tahtoškande sid’-žo ut.
Hän sanub: „Vanh om paremb“.»

6 Äipäivän praznikan jäl’gmäižen sobatan Iisus astui vil’l’pöudon kal’t, i hänen openikad katkoiba tähkid, herotiba käziš i söiba.
2Erased farisejad sanuiba: «Mikš tö teget sidä, midä sobatan ei voi tehta?»
3Iisus sanui: «Ka et-ik tö olgoi lugenuded, midä David tegi, konz hänele i hänen mehile tegihe näl’g?
4Hän mäni Jumalan pühäkodihe i oti leibäd, kudambad oli pandud altarile, söi i andoi ičeze mehile, hot’ nenid leibid voi söda vaiše papile.
5I Iisus sanui völ: »Mehen Poig om sobatan-ki ižand.»

6Erasen toižen-ki sobatan Iisus mäni suimpert’he i openzi.
Sigä oli mužik, kudambal oiged käzi oli kuivehtunu.
7Käskištonopendajad i farisejad kacuiba, tegeškandeb-ik tervheks Iisus sobatan, sikš ku hö eciba, miš voiži väritada Iisusad.
8No Iisus tezi, midä heil om meles.
Hän sanui mužikale, kudambal käzi oli kuivehtunu: «Libu i tule tänna, edehe.»
Mužik libui sijalpäi i tuli ezile.
9Iisus sanui: «Minä küzun teil: midä voib sobatan tehta – hüväd vai pahad?
Pästta surmaspäi vai surmitada?»
Hö oliba vaikti.
10Hän kacuhti heihe kaikihe i sanui mužikale: «Oigenda käzi.»
Mužik tegi muga, i hänen käzi tegihe tervheks, kut toine käzi.
11Käskištonopendajad i farisejad lujas käreganziba, i zavodiba meletada, midä voiži tehta Iisusale.

12Necen aigan Iisus mäni mägele loičmaha i oli sigä kaiken ön.
Hän loiči Jumalale.
13Päivän tuldes hän kucui ičezennoks openikoid i valiči heišpäi kaks’toštkümne, kudambid hän kucuškanzi apostoloikš.
14Hö oliba Simon, kudambale hän andoi mugažo nimen Petr, hänen vel’l’ Andrei, Jakov, Joan, Filip, Varfolomei, 15Matvei, Foma i Alfejan poig Jakov, Simon, kudambad kuctihe Zilotaks, 16Jakovan poig Juda, i Juda Iskariot, kudamb möhemba tegihe Iisusan möjaks.

17Iisus laskihe mägelpäi ühtes heidenke i seižutihe tazangištole.
Sigä oli äi hänen openikoid i sur’ rahvazkogo kaikjalpäi Judejaspäi, Jerusalimaspäi i merenrandalpäi Tir- i Sidon-lidnoišpäi.
18Hö kaik oliba tulnuded kundelmaha Iisusad i tehmahas tervhikš kibuišpäi.
Oli mugoižid-ki, keda mokičiba paganad henged.
I hö tegihe tervhikš.
19Kaik rahvaz tahtoi kosketada Iisusad, sikš ku hänespäi lähtli vägi, kudamb tegi tervhikš kaikid.

20Iisus kacuhti ičeze openikoihe i sanui:   «Ozavad olet tö, gol’l’ad hengel,   sikš ku Jumalan valdkund om teiden.
21Ozavad olet tö, kudambad nügüd’ olet näl’ghižed:   teid sötaškatas külläks.
Ozavad olet tö, kudambad nügüd’ voikat:   tö nagraškandet.
22Ozavad olet tö, ku teiden päle Mehen Poigan tagut kanttas vihad, teid kükstas, nagrdas, huigenzoittas teiden nimi-ki kuti mitte-se paha.
23Ihastugat sil päiväl, kargaikat ihastusiš, sikš ku pauk, kudamban tö sat taivhas, om sur’.
Ved’ mugažo tegiba teiden vihanikoiden tatad Jumalan sanankandajile.
24No tö, elokahad – voi teid!
Tö sait jo ičetoi ozan.
25Voi teid, kudambad nügüd’ olet külläižed!
Tö nägištat näl’gäd.
Voi teid, kudambad nügüd’ nagrat!
Tö lankteškandet opalaha i voikaškandet.
26Voi teid, kudambiden polhe kaik mehed pagižeba hüväd!
Ved’ mugažo tehliba heiden tatad tühjile sanankandajile.»

27«No teile, kudambad mindai kundlet, minä sanun: Armastagat ičetoi vihanikoid, tehkat hüväd heile, kudambad kandaba teiden päle vihad.
28Blahoslovigat nenid, ked oigendaba vihad teiden päle, loičkat heiden polhe, ked abidoičeba teid.
29Ku ken-se löb sindai modpoliškoho, kärauda toine-ki modpolišk.
Ku ken-se otab sinai pälembaižen soban, anda hänele otta sinun paid-ki.
30Anda kaikuččele, ken sinai pakičeb, ala pakiče tagaze sidä, min sinai ken-ni oti.
31Kut tö tahtoit, miše mehed tegižiba teile, muga tehkat tö-ki heile.
32Ku tö armastat heid, ked armastaba teid, miš sid’ teid kitta?
Grähkhižed-ki armastaba nenid, kudambad armastaba heid.
33Ku tö teget hüväd nenile, kudambad tegeba teile hüväd, miš sid’ teid kitta?
Grähkhižed-ki tegeba muga.
34I ku tö andat velgha nenile, ked, tö nadeitoiš, maksaba teile tagaze, miš sid’ teid kitta?
Grähkhižed-ki andaba velgha toižile, ku tedaba, miše heile makstas severdan tagaze.
35Algat tehkoi muga!
Armastagat ičetoi vihanikoid, tehkat hüväd i antkat velgha, algat varastagoi, miše sat velgan tagaze.
Siloi teiden pauk linneb sur’, i tö linnet Ülembaižen lapsed, sikš ku hän om hüvä nenile-ki, kudambad oma pahad i ei muštkoi hüväd.
36Armahtagat, kut teiden Tat-ki armahtab.»

37«Algat sudigoi, siloi teid-ki ei sudiškakoi.
Algat väritagoi, siloi teid-ki ei väritaškakoi.
Prostigat, i teid-ki prostiškatas.
38Antkat, siloi teile-ki andaškatas.
Täudel märal, kudamb om ličtud, pudištadud i čuhunke pandud, andaškatas teile.
Miččel märal tö märičet, sil teile-ki märitaškatas.»
39Hän sanui heile völ ozoitezstarinan: «Jose soged voib talutada sogedad?
Molembad siloi lankteba haudha.
40Openik ei voi olda arvol korktemba opendajad, no ku om openus lophusai, ka linneb kut hänen opendai.
41Kut sinä näged murdoižen vellen sil’mäs, no ed homaiče part ičeiž sil’mäs?
42Kut void sanuda vellele: „Anda-ške, vel’l’, minä heitän murdoižen sinun sil’mäspäi“, ku ed näge part ičeiž sil’mäs.
Sinä, koiverdelii!
Heitä ezmäi parz’ ičeiž sil’mäspäi, vaiše siloi nägištad, kut heitta murdoine vellen sil’mäspäi.»

43«Ei ole hüväd pud, kudamb toiži pahad satust, i ei ole pahad pud, kudamb toiži hüväd satust.
44Kaikutte pu tundištadas sen satusišpäi.
Ved’ ei sagoi ogahpenzhaspäi smokvid, a kukoinkarangospäi – vinmarjoid.
45Hüvä mez’ tob ičeze südäimen aitaspäi hüvüt, paha mez’ pahut.
Mil südäin om täuttud, sidä su-ki pagižeb.»

46«Mikš tö sanut minei: „Ižand, Ižand, no et tehkoi muga, kut minä sanun?
47Minä sanun teile, mitte om se, ken tuleb minunnoks, kundleb minun sanad i tegeb necen sanan mödhe.
48Hän om kuti mez’, kudamb saudes pertin kaivoi lujas süvän haudan i pani alandusen kivile.
Konz vezi libui i löi pertin seinihe, ka se ei voind likahtoitta pertid, sikš ku pertin alandusen oli kivi.
49A se, kudamb kundleb, no ei tege, om kuti mez’, kudamb sauvoi pertin male, alanduseta.
Konz ližavezi löi seinihe, ka se sid’-žo murenzi pertin i pani sen mantazale.
I nece murenduz oli lujas sur’.»

7 Konz Iisus oli sanunu kaik nene sanad rahvahale, kudamb kundli händast, ka hän läksi Kapernaumha.
2Erasen sadanpämehen käskabunik lujas läžui i oli surman kündusel.
Nece pämez’ lujas armasti ičeze abunikad.
3Konz pämez’ kulišti Iisusan polhe, hän oigenzi evrejalaižiden vanhembid pakičemha, miše Iisus tuliži i tegiži läžujad tervheks.
4Hö tuliba Iisusannoks i pakičeškanziba händast: «Nece mez’ om arvokaz, hänele tarbiž abutada.
5Hän armastab meiden rahvast i om tehnu meile suimpertin-ki.»
6Iisus läksi heidenke.
No konz hän oli jo läheli pertid, ka nece sadanpämez’ oigenzi ičeze sebranikoid sanumaha hänele: «Opendai, ala mokiče ičtaiž.
Minä en ole severdan arvokaz, miše sinä tuližid minun katusen alle.
7En lugend-ki ičtain mugoižeks arvokahaks, miše voinuižin tulda sinunnoks.
Sanu vaiše sana, i minun abunik tegese tervheks.
8Minä iče-ki kundlen toižiden käsköid i käsken saldatoile.
Konz sanun erasele: „Mäne“, ka hän mäneb, a toižele: „Tule“, ka hän tuleb, i käskabunikale: „Tege nece“, ka hän tegeb.»
9Konz Iisus kulišti necen, hän čududelihe.
Hän kärauzihe rahvahaze, kudamb oli hänenke, i sanui: «Kulgat, midä sanun: mugošt uskondad en vasttand Izrail’as-ki.»
10Konz Iisusale vastha oigetud mehed pördihe, ka löuziba käskabunikan tervhen.

11Pigai jäl’ghe necidä Iisus läksi Nainan lidnaha, i hänenke oliba äjad hänen openikoišpäi i sur’ rahvazkogo.
12Sen aigan, konz hän oli jo lidnan verajanno, sigäpäi kanttihe sabilahil kollii, maman üksjaine poig.
Mam oli leskiak, i hänenke oli äi rahvast lidnaspäi.
13Konz Ižand nägišti leskiakan, hänele tegihe žal’ händast, i hän sanui: «Ala voika.»
14Hän mäni sabilahidennoks, kosketi niid, i kandajad seižutihe.
Hän sanui: «Priha, minä sanun sinei, nouze!»
15Kollii nouzi, ištuihe i zavodi pagišta, i Iisus andoi prihan tagaze mamale.
16Kaik lujas pöl’gästuiba i ülenzoitaškanziba Jumalad sanuden: «Meiden keskes om nügüd’ sur’ Jumalan sanankandai.
Jumal om tulnu ičeze rahvahale abuhu.»
17Nece vest’ Iisusan polhe leveni kaikjale Judejaha i sen ümbrištoho.

18Joannan openikad sanuiba kaiken necen polhe ičeze opendajale.
Siloi hän kucui kaht heišpäi 19i oigenzi heid küzumaha Iisusal: «Oled-ik sinä se, kudambale pidab tulda, vai tarbiž-ik meile keda-ni tošt varastada?»
20Mehed tuliba Iisusannoks i sanuiba: «Joan Valatai oigenzi meid küzumaha sinai: Oled-ik sinä se, kudambale pidab tulda, vai tarbiž-ik meile keda-ni tošt varastada?»
21Iisus oli sen aigan tehnu tervhikš äi läžujid, küksnu mehišpäi pahoid hengid i andnu äjile sogedoile nägun.
22I hän sanui: «Mängat i sanugat Joannale, midä olet nähnuded i kulnuded:   Sogedad saba nägun i rambičijad käveleba,   prokazas läžujad puhtastasoiš i kurdhod kuleba,   kollijad eläbzuba i gol’l’ad kulištaba hüvän vestin.
23Ozakaz om se, ken ei hül’gäida uskondad minuhu.»

24Konz Joannan oigetud mehed oliba lähtnuded sigäpäi, Iisus zavodi pagišta rahvahale Joannan polhe:   «Midä tö mänit kacmaha rahvahatomha maha?
Rogod-ik, kudambad tullei likutab?
25Vai midä mänit kacmaha?
Čomin sädatadud mest-ik?
Kunigahiden horomoiš tö löudat nenid, kudambad oma sädoiš čomitesidenke i eläba elokahas!
26Vai midä mänit kacmaha?
Et-ik Jumalan sanankandajad?
Ka, minä sanun teile, miše hän om enamb, mi Jumalan sanankandai.
27Hän om se, kenen polhe om sanutud Pühiš Kirjutusiš:   – Minä oigendan vestinkandajan edel sindai,   hän vaumištab ten sinun edes.
28Minä sanun teile: kaikes rahvahan rodus ei ole ni üht Jumalan sanankandajad, kudamb om suremb Joan Valatajad, no Jumalan valdkundas kaikid penemb-ki om suremb händast.»
29Kaik rahvaz, maksunkeradajad-ki, konz kulištiba Joannan sanad, valatadihe Joannan valatusel i sil ozutiba, miše Jumal om oiged.
30No farisejad i käskištonopendajad oliba Jumalan tahtod vastha i ei valatanus Joannal.
31Siloi Ižand sanui: «Kenehe voižin rindatada necen sugupol’ven rahvast?
Kenen vuiččed hö oma?
32Hö oma kuti lapsed, kudambad ištuba irdal i kidastaba toine toižele: „Mö vändim teile fleital, no tö et kargaidanugoi, mö laskim teile voikuid, no tö et voiknugoi!
33Joan Valatai tuli, hän ei sö leibäd i ei jo vinad, i tö sanut: „Hänes om paha heng.
34Mehen Poig tuli, hän söb i job, i tö sanut: „Mitte hän sömar’ i jomar’ om, maksunkeradajiden i grähkhižiden sebranik!
35No melevuz’ nägub todeks melevuden tegoišpäi!»

36Üks’ farisei kucui Iisusan adivoihe.
Iisus tuli hänennoks, i hö zavodiba söda.
37Lidnas oli naine, kudamb eli grähkäs.
Konz hän tedišti, miše Iisus om longil farisejanno, hän toi sinna alebastrahižen astijan čomahajušt void.
38Hän seižutihe Iisusan taga, hänen jaugoidenno i voikaškanzi.
Konz Iisusan jaugad kastuiba hänen kündlišpäi, hän kuivazi jaugad ičeze hibusil, tervehteli heid i voidli necil voil.
39Farisei, kudamb oli kucnu Iisusan, nägišti necen i meleti: «Ku nece mez’ oliži Jumalan sanankandai, ka hän tedaiži, ken i mitte nece naine om, kudamb koskeb händast.
Ved’ naine om grähkhine.»
40Siloi Iisus sanui hänele: «Simon, minä tahtoižin sanuda sinei ühten azjan.»
«Ka sanu, opendai», farisei sanui.
41«Oli kaks’ mest», sanui Iisus.
«Hö oliba velgas erasele rahanandajale, toine vižsadad, toine vižkümne dinarijad.
42Ku heil ei olend, mil maksta, ka rahanandai prosti heile molembile velgan.
Sanu, kudamb armastab händast enamba?»
43Simon sanui: «Tedan, se, kudambale hän prosti enamban.»
«Ka, oikti», sanui Iisus.
44Hän kärauzihe naižehepäi i sanui Simonale: «Kacu neche naižehe.
Konz tulin sinun kodihe, sinä ed andand vet jaugoid pestes, no hän kastoi minun jaugad kündlil i kuivazi ičeze hibusil.
45Sinä ed tervehtand mindai, konz minä tulin, no hän tervehteli minun jaugad siš aigaspäi, kut minä tänna tulin.
46Sinä ed voidand minun päd pühävoil, a hän voidi minun jaugad čomahajuižel voil.
47Sikš sanun-ki sinei: hänele äjad grähkäd om pästtud, ved’ hän armasti äjan.
A kenele vähän pästtas grähkid, se armastab-ki vähän.»
48I hän sanui naižele: «Sinun grähkäd om pästtud.»
49Kaik, ked oliba sömäs, pagižeškanziba kesknezoi: «Ken nece mez’ om?
Ved’ hän grähkid-ki pästab.»
50No Iisus sanui naižele: «Sinun uskond tegi sindai tervheks.
Mäne tünäs.»

8 Sen jäl’ghe Iisus käveli lidnaspäi lidnaha i küläspäi külähä i saneli hüväd vestid Jumalan valdkundan polhe.
Hänenke oli kaks’toštkümne openikad 2i erased naižed, kudambid hän oli tehnu tervhikš i küksnu heišpäi pahoid hengid.
Hö oliba: Magdalan Maria, kudambaspäi läksi seičeme pahad henged, 3Joanna, kudamban mužik Huza oli Irodan horomoiden pertinpidäi, Susanna i äi toižid-ki.
Hö kaik pidiba hol’t Iisusas i hänen openikoiš ičeze varaspäi.

4Konz kogozihe äi rahvast, i kaikiš lidnoišpäi mehed tuliba Iisusannoks, hän sanui heile ozoitezstarinan: 5«Mez’ läksi semendamha semnid.
Konz hän semenzi, erased semned lanksiba teverhe.
Sigä jüväd polgetadihe, i taivhan lindud söiba ned.
6Erased lanksiba kivimaha i mäniba orahaižile, no orahaižed kuivehtuiba, sikš miše ei sanugoi maspäi vet.
7Erased lanksiba kesked ogahheinid, i konz orahaižed kazvoiba, ogahheinäd-ki kazvoiba i täpsiba orahaižid.
8No erased semned lanksiba hüvähä maha, kazvoiba i toiba villäd sada kerdha enamban, ku oli semetud.»
Necen sanudes Iisus kirgui: «Kenel oma korvad kulda, ka se kulgaha!»

9Openikad küzuiba Iisusal, kut el’geta necidä ozoitezstarinad.
10Hän sanui:   «Teile om anttud teta Jumalan valdkundan peitazjad, no toižile kaik sanutas ozoitezstarinoil, muga miše hö kacuba i ei nähkoi, kuleba i ei el’gekoi.
11Ozoitezstarin om se: Semen om Jumalan sana.
12Teverhe langenuded semned oma mehed, kudambad kuleba sanan, no lemboi tuleb i otab sanan heiden südäimespäi, miše hö ei uskoiži i ei päzuiži igähižehe eloho.
13Kivimaha langenuded semned oma ned, kudambad kuldes otaba sanan ihastusiš, no uskoba vaiše penen aigan.
Heil ei ole jurid, i konz heid kodviškatas, hö käraudasoiš neciš sanaspäi.
14Ogahheiniden keskhe langenuded semned oma ned, kudambad kuleba sanan, no hö upehtuba elon holihe, bohatushe i ihastusiden navedindaha.
Hö ei togoi hüväd villäd.
15No hüvähä maha langenuded semned oma ned, kudambad kuleba sanan i kaičeba sidä hüväs i puhthas südäimes, kaiken tirpaba i toba čomad satust.»
Necen sanudes Iisus kirgui: «Kenel oma korvad kulda, ka se kulgaha!»

16«Niken ei virita lampad, miše peitta se astijan alle vai panda magaduzsijan alle.
Se pandas lampanpidimehe, miše ned, ked tuleba pert’he, nägižiba lämoin.
17Ei ole nimidä peitolišt, mi ei tuliži sil’mnägubale, ei ole nimidä süväs peittud, mi ei pal’l’astuiži i tuliži kaikile tetabaks.
18Sid’ kackat, kut tö kulet.
Kenel om, sille anttas, no kenel ei ole, sil ottas se-ki, midä, kut hän meletab, hänel om.»

19Iisusan mam i velled tuliba, miše nägištada händast, no mugoižes rahvazkogos ei voinugoi putta hänennoks.
20Iisusale sanutihe: «Sinun mamaiž i velled seižuba irdal i tahtoiba nägištada sindai.»
21No hän sanui: «Minun mam i minun velled oma nene, kudambad kuleba Jumalan sanan i tegeba sen mödhe.»

22Erasen päivän Iisus ištuihe openikoidenke veneheze i sanui heile: «Nügüd’ mängam järven toižele randale.»
Hö läksiba ehtatamhas.
23Matkas Iisus uinzi.
A järvel libui toroktullei, veneh zavodi täuttas vedel, i hö oliba jo surman kündusel.
24Siloi openikad heraštoitiba Iisusan i sanuiba: «Opendai, opendai, mö uptam!»
Iisus nouzi, kel’di tulleid i lainhid.
Ned hilleniba, i tegihe tün’.
25«Kus teiden uskond om?»
küzui Iisus.
Openikad pöl’gästuiba, čududelihe i sanuiba kesknezoi: «Kenak nece mez’ om?
Hän käskeb tulleile i vedele, i ned kundleba händast.»

26Hö tuliba Gadaran maha, kudamb om Galilejan mad vastaiti.
27Konz Iisus läksi venehespäi randha, hänele vastha tuli mez’ lidnaspäi, kudambad amu jo oma mokičenuded pahad henged.
Mez’ oli sobita i ei eländ pertiš, a vaiše kal’l’kaumoiš.
28Nägištades Iisusan hän kirgouzi, tacihe hänen jaugoihe i kidastaškanzi komedal änel: «Midä sinä minuspäi tahtoid, Iisus, Ülembaižen Jumalan Poig?
Minä pakičen: ala mokiče mindai!»
29Mez’ sanui muga, sikš miše Iisus oli käsknu paganale hengele lähtta hänespäi.
Nece heng jo hätken mokiči mužikad muga, miše händast sidotihe čapihe, pandihe raudha, miše hän ei voinuiži pageta nikuna, no hän kaiken-se rebiti sidoged, i paha heng küksi händast rahvahatomha tahoze.
30«Kut sindai kuctas?»
küzui Iisus.
Mužik sanui: «Legion», sikš ku hänehe oli männu äi pahoid hengid.
31Ned henged pakičiba, miše Iisus ei küksiži niid pohjatomha haudha.
32Täs, mägel, oli äi sigoid sömäs.
Pahad henged pakičeškanziba Iisusad, miše hän andaiži heile mända sigoihe.
Hän hökkähtui.
33Siloi pahad henged läksiba mužikaspäi i loihe sigoihe, i kaik sigoiden kogo tacihe mürkas kräžaspäi järvhe i upsi.
34Konz sigoiden paimned nägištiba necen, hö pästiba pagod i starinoičiba kaikes lidnas i küliš.
35Äi rahvast läksi kacmaha, midä oli tehnus.
Hö tuliba Iisusannoks i nägištiba mužikan, kudambaspäi pahad henged oliba lähtnuded.
Mužik ištui Iisusan jaugoidenno sobad päl, i hänen mel’ oli terveh.
Nece pöl’gästoiti heid.
36Ked oliba kaiken nähnuded, sanuiba toižile, kut nece mez’ päzui pahoiš hengišpäi.
37Siloi kaik Gadaran ümbrišton eläjad pakičeškanziba Iisusad lähtta sigäpäi, sikš ku hö oliba lujas pöl’gästunuded.
Iisus ištuihe veneheze i läksi tagaze.
38Mez’, kudambaspäi pahad henged oliba lähtnuded, pakiči, miše voiži olda hänenke, no Iisus käski hänele lähtta i sanui: 39«Pörte kodihe i sanu, midä Jumal om sinei tehnu.»
Mez’ läksi, käveli kaiktäna lidnas i saneli, midä Iisus oli hänele tehnu.

40Konz Iisus pördihe, hänele vastha tuli äi rahvast, sikš ku kaik varastiba händast.
41Siloi Iisusannoks tuli mez’, kudamb kuctihe Jairaks.
Hän oli suimpertin pämez’.
Jair tacihe Iisusan jaugoihe i pakiči händast tulda hänen kodihe.
42Hänen üksjaine laps’, tütär, kudambale oli läz kahttoštkümned vot, oli surman kündusel.
Matkan aigan ümbri Iisusas tungihe sur’ rahvazkogo.
43Sigä oli mugažo naine, kudambad jo kaks’toštkümne vot mokiči verenvodand.
Hän oli pidänu kaik ičeze dengad lekarihe, no niken ei voind händast tehta tervheks.
44Hän tuli tagapäi Iisusannoks i kosketi hänen sobanagjan, i hänen verenvodand sid’-žo seižutihe.
45Iisus küzui: «Ken kosketi mindai?»
Kaik sanuiba, miše ei olgoi hö.
A Petr i toižed hänenke olijad sanuiba: «Opendai, kaikiš polišpäi tungese rahvast, hö ličesoiš sinunnoks, a sinä küzud: „Ken kosketi mindai?»
46No Iisus sanui: «Ken-se kosketi mindai.
Minä rižin, miše minuspäi läksi vägi.»
47Konz naine homaiči, miše ei voi olda peitos, hän tuli säreganden edehe i tacihe Iisusan jaugoihe.
Hän sanui rahvahan aigan, mikš oli kosketanu Iisusad i kut sid’-žo oli tehnus tervheks.
48Iisus sanui hänele: «Ala varaida, tütrudem, sinun uskond tegi sindai tervheks.
Mäne tünäs.»
49Konz Iisus völ pagiži, todihe suimpertin pämehele vest’ kodišpäi: «Sinun tütär om kolnu.
Ala mokiče opendajad.»
50No konz Iisus kulišti necen, hän sanui pämehele: «Ala varaida.
Vaiše usko, ka hän eläbzub.»
51Hän tuli pämehen kodinnoks i ei käskend nikenele tulda hänenke kodihe, vaiše Petrale, Joannale i Jakovale i neičukaižen tatale i mamale.
52Kaik itkiba i voikiba neičukaižen surman tagut, no Iisus sanui: «Algat voikkoi!
Hän ei ole kolnu, hän magadab.»
53Hö nagroiba händast, sikš ku teziba, miše neičukaine oli kolnu.
54No hän küksi kaikid irdale, oti neičukaižen kädes i sanui lujal änel: «Neičukaine, libu!»
55Siloi heng pördihe neičukaižhe.
Hän sid’-žo libui, i Iisus käski antta hänele söda.
56Neičukaižen kazvatajad čududelihe.
Iisus käski heile, miše hö ei sanuiži nikenele, midä oli tehnus.

9 Iisus kucui ühthe kaks’toštkümne openikad i andoi heile vägen i valdan küksta pahoid hengid i tehta tervhikš mehid kibuišpäi.
2Hän oigenzi heid sanelemha Jumalan valdkundan polhe i tehmaha tervhikš läžujid.
3Hän sanui heile: «Algat otkoi matkha nimidä – ei kalud, ei šaugud, ei leibäd i dengoid.
Algat otkoi tošt paidad-ki.
4I miččehe pert’he tulet öks, ka sigä elägat i sigäpäi lähtkat edemba matkha.
5I ku miččehe-ni tahoze teid ei pästkoi, lähtkat siš lidnaspäi i pudištagat pölü jaugoišpäi.
Nece todištab, miše hö oma värnikad Jumalan edes.»
6Openidad läksiba matkha.
Muga hö käveliba küläspäi külähä, saneliba hüväd vestid i tehliba läžujid tervhikš kaikjal.

7Irod, man nelländesen pämez’, kuli neciš kaikes, midä oli tehnu Iisus, no ei tedand, midä voiži meletada.
Erased mehed sanuiba, miše Joan om eläbzunu kollijoišpäi, 8erased – miše Ilja om ozutanus, a erased saneliba, miše mitte-se völ toine amuine Jumalan sanankandai om eläbzunu.
9Irod sanui: «Joannal minä käskin čapta pän.
Ken-žo nece mez’ om, kudamban polhe minä kulen mugošt?»
Hän napernas tahtoi nägištada Iisusad.

10Apostolad pördihe i sanuiba Iisusale, midä hö oliba tehnuded.
Iisus oti heid i läksi heidenke rahvahatomha tahoze lähele Vifsaidan lidnad, miše hö voižiba olda üksnäze.
11No rahvast tedišti, kus hän om, i läksi hänen jäl’ghe.
Iisus vastsi heid.
Hän pagiži heile Jumalan valdkundan polhe i tegi tervhikš kaikid, keda pidi tehta.
12Konz zavodi ehttuda, Iisusan kaks’toštkümne openikad tuliba hänennoks i sanuiba: «Pästa rahvaz tägäpäi, miše hö mänižiba lähembaižihe külihe i pertihe i löudaižiba sigä ösijan i sömäd.
Nece om mugoine rahvahatoi taho.»
13«Antkat tö heile söda», sanui Iisus.
Hö sanuiba: «Meil ei ole nimidä enambad ku viž leibäd i kaks’ kalad – vai mända-ik ostmaha sömäd kaikele necile rahvahale?»
14Ved’ sigä oli läz vittuhad mužikad.
Iisus sanui openikoile: «Ištutagat heid longile kogoil, vižkümne mest kaikuččes.»
15Hö tegiba muga i ištutiba heid kaikid.
16Sid’ Iisus oti ned viž leibäd i kaks’ kalad, kacui ülähäks taivhaze i kiti Jumalad.
Hän lohkaiži leibäd i andoi palad openikoile, miše tarita rahvahale.
17Kaik söiba külläks, i jänuzid paloid keratihe völ kaks’toštkümne puzud.

18Kerdan, konz Iisus oli loičmas rahvahatomas tahos, i openikad-ki oliba hänenke, hän küzui heil: «Ken minä olen rahvahan sil’miš?»
19Hö sanuiba: «Erased sanuba, miše sinä oled Joan Valatai, erased – Ilja, a erased sanuba, mitte-se amuine Jumalan sanankandai, kudamb om eläbzunu.»
20«Nu a kut tö?»
küzui Iisus.
«Ken minä olen teiden sil’miš?»
Petr sanui: «Sinä oled Jumalan Messia.»
21Iisus käski heile kovas, miše hö nikenele ei sanuiži necen polhe, 22i ližazi: «Mehen Poigale tarbiž äi mokitas.
Rahvahan vanhembad, ülembaižed papid, käskištonopendajad käraudasoiš hänespäi, i händast surmitas, no koumandel päiväl hän eläbzub.»

23Iisus sanui kaikile: «Ku ken-ni tahtoib eläda minun mödhe, ka unohtagha ičtaze, otkaha ičeze rist i astkaha minunke.
24Ved’ ken tahtoib kaita ičeze henged, ka kadotab sen, no ken kadotab ičeze hengen minun tagut, ka kaičeb sidä.
25Midä ližad om mehele, ku hän sab ičeleze kaiken mirun, no kadotab vai mänetab ičeze hengen?
26Ken huiktelese mindai i minun sanoid, sidä Mehen Poig huikteleškandese, konz tuleb ičeze i Tatan i pühiden angeloiden hoštoteses.
27Sanun teile toden: tägä seižujan rahvahan keskes oma mugoižed, kudambad ei kolgoi edel, ku nägištaba Jumalan valdkundan.»

28Läz nedalid mäni, konz Iisus oli sanunu kaiken necen.
Hän läksi mägele loičmaha i oti kerdale Petran, Joannan i Jakovan.
29Loičendan aigan hänen mod vajehtihe, i hänen sädod hoštaškanziba i tegihe lujas vauktoikš.
30Necen-žo aigan sigä ozutihe kaks’ mest, kudambad pagižiba hänenke, ned oliba Moisei i Ilja.
31Hö ozutihe taivhaližes hoštoteses i pagižiba Iisusan lähtendan polhe neciš miruspäi, mille tarbiž tehtas Jerusalimas.
32Petr i toižed openikad, kudambad oliba ühtes hänenke, uinziba vahval unel.
Heraštudes hö nägištiba Iisusan hoštoteses i nene kaks’ mest hänenke.
33Konz mehed jo lähteškanziba Iisusannopäi, Petr sanui: «Opendai, om hüvä, miše mö olem tägä.
Mö tegem koume pertišt: ühten sinei, ühten Moisejale i ühten Iljale.»
No hän ei tedand, midä sanui.
34Petran pagištes tuli pil’v i peiti heid pil’vesel.
Openikad pöl’gästuiba, konz putuiba pil’vehe.
35Pil’vespäi kului än’, se sanui: «Nece om minun armaz Poig, kundelkat händast!»
36Konz än’ vaikastui, openikad nägištiba ühten Iisusan.
Hö oliba vaikti i nikenele ei sanunugoi nenil päivil, midä oliba nähnuded.

37Konz hö toižel päiväl laskihe mägelpäi, Iisusale vastha tuli sur’ rahvazkogo.
38Eraz mužik heikahti necen kogon keskes: «Opendai, minä pakičen sindai: tule kacmaha minun poigad.
Hän om minun üksjaine laps’!
39Paha heng otleb händast käzihe.
Hän ühtnägoi kidastaškandeb, i heng vedäb händast kokovicaks, miše vaht lähteb suspäi.
Se lujas mokičeb händast i habi lähteb hänespäi.
40Pakičin sinun openikoid küksta sen, no hö ei voinugoi.»
41Siloi Iisus sanui: «Voi necidä uskmatont i segoinut rahvast!
Hätken-ik minei völ tarbiž olda teiden keskes i tirpta teid?
To poig tänna.»
42Konz priha tuleškanzi Iisusannoks, paha heng taci händast maha i vedi kokovicaks.
No Iisus käski kovil sanoil paganale hengele lähtta prihalapsespäi, tegi prihan tervheks i andoi tataleze.
43Kaik čududelihe, konz nägištiba Jumalan suren vägen.

Konz kaik čududelihe Iisusan tegoihe, hän sanui ičeze openikoile: 44«Kulgat i muštkat, midä minä teile sanun: Mehen Poig anttas mehiden käzihe.»
45Openikad ei el’gendanugoi, midä nene sanad oma.
Ned jäiba heišpäi peitho, hö ei el’gendanugoi hänen sanoid i ei rohtinugoi küzuda hänel.

46Openikoiden keskes tuli rid, ken heišpäi om vanhemb.
47Iisus tezi, midä heil oli meles.
Hän oti lapsen, seižuti ičeze edehe 48i sanui heile: «Ken minun nimes otab ičezennoks ningoižen lapsen, ka se otab mindai.
A ken otab mindai ičezennoks, ka otab minun Oigendajan.
Se teišpäi, ken om kaikid penemb, hän linneb kaikid vanhemb.»

49Joan sanui siloi: «Opendai, mö nägim ühten mehen, kudamb kükseb pahoid hengid sinun nimel.
Mö kel’dim händast, sikš ku hän ei ole meiden sebraspäi.»
50No Iisus sanui: «Algat kel’tkoi.
Ken ei ole teid vasthapäi, hän om teiden polel.»

51Konz Iisusan taivhaze otandaig oli jo läheli, hän päti lähtta Jerusalimha.
52Edel hän oigenzi vestinkandajid.
Hö läksiba matkha i mäniba ühthe Samarian külähä, miše vaumištada Iisusan täht kaik sijad.
53No külän eläjad ei käsknugoi Iisusale tulda külähä, sikš ku hän oli matkas Jerusalimha.
54Konz hänen openikad Jakov i Joan kulištiba necen, hö sanuiba: «Ižand, tahtoid-ik, miše mö käskižim lämoile iškta taivhaspäi i poltta heid, kut Ilja-ki tegi?»
55No Iisus kärauzihe openikoihe, kel’di heid i sanui: «Tö et tekoi, miččes hengespäi olet tulnuded.
56Ved’ Mehen Poig ei tulend surmičemha mehiden hengid, a päzutamha heid.»
Ühtes hö läksiba toižhe külähä.

57Matkas heile putui üks’ mez’ vastha, kudamb sanui Iisusale: «Minä lähten sinunke, hot’ kuna sinä läksižid.»
58Iisus sanui hänele: «Reboil oma urud, taivhan linduil pezad, no Mehen Poigal ei ole sijad, kuna pä voiži kumarta.»
59Toižele mehele Iisus sanui: «Astu minunke!»
Hän sanui: «Ižand, anda minei ezmäi kävuda mahapanmaha tatain.»
60No Iisus sanui hänele: «Anda kollijoile mahapanda heiden kollijoid.
Sinä mäne i sanele hüväd vestid Jumalan valdkundan polhe.»
61Völ üks’ sanui: «Ižand, minä lähten sinunke, no anda minei ezmäi prostidas kanzanke.»
62Hänele Iisus virki: «Ken tartub adraha i kacub tagaze, ei kožu Jumalan valdkundaha.»

10 Jäl’ghe necidä Ižand valiči völ seičemekümne openikad i oigenzi heid kaksin edel ičtaze kaikuččehe lidnaha i külähä, kuna hänen meles oli mända.
2Hän sanui heile: «Villäd om äi, no rahnojid om vähä.
Sikš loičkat villän Ižandale, miše hän oigendaiži radnikoid rahnmaha.
3Mängat, minä oigendan teid kuti vodnhid händikahiden keskhe.
4Algat otkoi kerdale ni kukrošt, ni šaugud, ni kengid.
Matkas algat azotagoiš sanumaha tervhen nikenele.
5I konz tulet miččehe-ni pert’he, sanugat ezmäi: „Anda, Jumal, kaiked hüväd necen pertin eläjile!
6Ku sigä linneb ken-ni, ken vasttab teid hüvin, hän sab, midä tö olet pakičenuded Jumalal heiden täht.
No ku sigä ei linne mugošt mest, teiden tervhensana jäb teile.
7Jägat neche pert’he, sögat i jogat, midä teile anttas, sikš ku radnikale tös tarbiž maksta pauk.
Algat kävugoi pertišpäi pert’he.
8Konz mänet lidnaha i teid sigä vastatas, sögat, midä teile taritas, 9tervehtoitkat lidnan läžujid i sanugat kaikile: „Jumalan valdkund om lähenu teihe!
10No ku miččes-ni lidnas teid ei adivoičetagoi, ka mängat irdale i sanugat: 11„Mö pudištam pölün-ki, kudamb teiden lidnaspäi om tartnu meihe!
No tekat, miše Jumalan valdkund om lähenu teihe!
12Minä sanun teile: Sodomale linneb kebnemb sudanpäivän, mi necile lidnale.
13Voi sindai, Horazin!
Voi sindai, Vifsaida!
Ku nene sured tegod, kudambad minä tegin teiden irdoil, olnuiži tehtud Tiras i Sidonas, niiden eläjad jo amu ribuiš i tuhkad päs oližiba käraudanus grähkišpäi.
14Tirale i Sidonale sudanpäivän linneb kebnemb mi teile.
15I muga sinä, Kapernaum, libutadud taivhazesai, linned tactud surman valdkundaha.
16Ken kuleb teid, kuleb mindai, i ken käraudase teišpäi, käraudase minuspäi.
No ken käraudase minuspäi, käraudase hänespäi, ken om mindai oigendanu.»

17Ned seičemekümne openikad pördihe ihastusiš i sanuiba: «Ižand, pahad henged-ki kundleba meid, konz käskem niile sinun nimel.»
18Iisus sanui heile: «Minä nägin, kut soton lanksi taivhaspäi kut samalduz!
19Minä andan teile valdan polkta küiden, skorpionoiden päle i vihanikan kaiken vägen päle, i ei ole nimidä, mi voiži tehta teile pahad.
20No algat ihastugoi necile, miše henged kundleba teid.
Ihastugat sille, miše teiden nimed om kirjutadud taivhiže.»

21Siloi Iisus täutihe henges ihastusel i sanui: «Minä ülenzoitan sindai, Tatam, taivhan i man Ižand, sikš ku oled peitnu nene azjad melekahišpäi i openuzišpäi i avaidanu ned lapsenmeližile.
Ka, Tatam, mugoine oli sinun hüvä taht.»
22Hän kärauzihe openikoihe i sanui: «Minun Tat om andnu kaiken minei.
Niken toine, vaiše Tat tedab, ken om Poig.
Muga sidä-ki, ken om Tat, ei teda niken, vaiše Poig i se, kudambale Poig tahtoib avaita.»
23Iisus kärauzihe openikoihepäi i sanui vaiše heile: «Ozakahad oma ned sil’mäd, kudambad nägeba sidä, midä tö näget!
24Minä sanun teile: äjad Jumalan sanankandajad i kunigahad tahtoiba nägištada necen, midä tö näget, no ei nähnugoi, i kulištada sen, midä tö kulet, no ei kulnugoi.»

25Eraz käskištonopendai tahtoi kodvda Iisusad.
Hän libui i küzui: «Opendai, midä minei tarbiž tehta, miše minä saižin jäl’gestuseks igähižen elon?»
26Iisus sanui hänele: «Midä sanutas käskištos?
Kut sinä iče sidä luged?»
27Mez’ sanui: «Armasta Ižandad, ičeiž Jumalad, kaikel südäimel i kaikel hengel, kaikel vägel i kaikel melel, i ičeiž lähembašt, kut ičtaiž.»
28Iisus sanui: «Oikti sinä sanuid.
Tege muga, siloi void eläda.»
29No mez’, ku tahtoi ozutada, miše eläb käsköiden mödhe, ka sanui Iisusale: «A ken minun lähembaine om?»
30Iisus sanui hänele muga: «Üks’ mez’ astui Jerusalimaspäi Jerihonha, i razbainikad tacihe hänen päle.
Hö heitiba hänel sobad-ki pälpäi i peksiba händast verhesai.
Sid’ hö läksiba i jätiba händast pol’eläbad.
31Sidä tedme putui mända ühtele papile, no hän nägištades necen mehen mäni siriči tošt tenröunadme.
32Mugažo tegi levialaine, kudamb tuli sihe tahoze; konz hän nägišti mehen, hän-ki mäni siriči, tošt tenröunadme.
33No sid’ tuli necidä tedme üks’ samarialaine.
Konz hän tuli sille tahole i nägišti mehen, hänele tegihe žal’ händast.
34Hän mäni mehennoks, kastoi vinal hänen čapatesed, voidi pühävoil i sidoi ned.
Sid’ hän libuti mehen ičeze oslan sel’gha, vei händast adivpert’he i holdui hänes.
35Toižel homendesel lähttes hän oti ičeze kukroižespäi kaks’ dinarijad, andoi adivpertin ižandale i sanui: „Pidä hol’t hänes.
Ku tarbiž enamban dengoid, minä andan möhemba, konz pördamoi.
36Mittušt mel’t oled, ken koumespäi oli lähembaine sille mehele, kudamb putui razbainikoiden käzihe?»
37Käskištonopendai sanui: «Se, kudamb oli hüväsüdäimeline i abuti hänele.»
Iisus sanui: «Mäne, tege sinä-ki muga.»

38Iisus astui edeleze ičeze openikoidenke i tuli ühthe külähä.
Sigä eraz naine, kudamban nimi oli Marfa, kucui händast adivoihe.
39Marfal oli sizar, Maria.
Hän ištuihe Iisusan jaugoihe i kundli hänen paginad.
40Marfal oli äi radod adivoičetades, hän tuli i sanui: «Ižand, ed-ik näge, miše minun sizar ei abuta minei adivoičetada?
Käske hänele abutada minei.»
41Iisus sanui hänele: «Marfa, Marfa, sinä rigehtid i holdud äjiš azjoiš.
42A tarbhaine azj om vaiše üks’.
Maria valiči hüvän ozan, sidä hänel niken ei anasta.»

11 Kerdan Iisus oli erases sijas loičmas.
Konz hän lopi, üks’ hänen openikoišpäi sanui: «Ižand, openda meid loičmaha, muga kut Joan-ki openzi ičeze openikoid.»
2Iisus sanui heile: «Konz loičet, sanugat ninga:   – Meiden taivhaline Tatam!
Olgha pühä sinun nimi.
Tulgha sinun valdkund.
Tehkahas kaik sinun tahton mödhe   täl-ki mal, kut taivhas.
3Anda meile kaikuččen päivän   meiden jogapäiväine leib.
4I pästa meile meiden grähkäd,   kut mö-ki pästam velgad   kaikuččele meiden velgnikale.
Ala ve meid manitushe,   no päzuta meid pahaspäi.»
5Iisus sanui völ:   «Kackat: kenel-ni teišpäi om sebranik, a sinä tuled hänennoks kesked öd i sanud: „Vellüdem, anda velgha minei koume leibäd.
6Minun sebranik matkas oldes tuli minunnoks, a minai ei ole nimidä tarita hänele.
7A toine sanub ičeze kodišpäi: „Lähte täspäi, ala telusta.
Uks’ om jo saupkes, i minä olen jo vernu ühtes lapsidenke.
Minä en voi libuda andmaha nimidä.
8No minä sanun teile: hot’ hän ičeze sebranikan täht ei libuiži-ki andmaha, ka hän üks’kaik libub, sikš ku nece mez’ pakiten pakičeb, i hän andab severdan, kuverdan se pakičeb.
9Muga sanun teile: Pakikat, i teile anttas.
Eckat, i tö löudat.
Kolkotagat, i teile avaitas.
10I kaikutte pakičii sab, ecii löudab, i kolkotajale avaitas.
11Niken teišpäi, tedan, ei ole mugoine tat, miše andab ičeze poigale kiven, konz hän pakičeb leibäd, vai andab kün kalan sijas, konz poig pakičeb kalad, 12vai skorpionan, konz hän pakičeb munad.
13I ku tö, pahad mehed, mahtat antta ičetoi lapsile hüvid lahjoid, ka taivhaline Tat völ suremban tahtonke andab Pühän Hengen nenile, ked necidä hänel pakičeba.»

14Kerdan Iisus küksi pahan hengen keletomas mehespäi.
Konz paha heng läksi, keletoi mez’ pagižeškanzi, i rahvaz čududelihe.
15Erased sanuiba: «Vel’zevulan, pahoiden hengiden pämehen vägel Iisus kükseb pahoid hengid.»
16A toižed tahtoiba kodvda händast i pakičiba hänel tundmuztegod, kudamb tuliži taivhaspäi.
17No Iisus tezi, midä heil om meles, i sanui: «Kaikutte valdkund, kudamb jagase i ridleb iče ičezenke, tühjeneb, i pert’, kudamb iče jagase, lankteb.
18I ku soton zavodib ridelta iče ičezenke, ka kut hänen valdkund voib püžuda?
A tö sanut, miše minä küksen pahoid hengid mehišpäi Vel’zevulan vägel.
19No ku minä küksen pahoid hengid Vel’zevulan vägel, ka kenen vägel tijalaižed kükseba heid?
Sikš hö linneba teile sudjin.
20A ku minä küksen pahoid hengid Jumalan sormel, ka Jumalan valdkund tozi-ki om jo tulnu teidennoks.
21Konz vägekaz mez’ oružj kädes varjoičeb ičeze horomoid, hänen kodielole niken ei voi tehta pahad.
22No ku toine vägevamb taciše hänen päle i vägestab händast, ka anastab hänen oružjan, kudambaha hän nadeihe, i jagab satusen.
23Ken ei ole minun polel, om mindai vasthapäi, i ken ei kogoda ühtes minunke, se rajadab.»

24«Konz pagan heng lähteb mehespäi, se käveleb vedetomid i rahvahatomid tahoidme i ecib lebusijad, no ei löuda.
Siloi se sanub: „Minä pördamoi kodihe, kuspäi läksin.
25Konz hän pördase, ka löudab, miše pert’ om pühkitud i keratud.
26Sid’ nece heng mäneb i otab ičezenke völ seičeme pahembad henged, mi iče om, i ned tuleba südäimehe i eläškandeba neciš mehes.
I muga sen mehen elo lopuks tuleb völ pahembaks, mi ezmässai oli.»

27Konz Iisus muga pagiži, eraz naine rahvazkogospäi sanui komedal änel: «Ozakaz om se koht, kudamb om sindai kandišnu!
Ozakahad oma ned nižad, kudambad oma sindai imetanuded!»
28Sihe Iisus sanui: «I muga, ozavad oma ned, ked kuleba Jumalan sanan i eläba sen mödhe.»

29Konz rahvast kogozihe völ enamban, Iisus zavodi pagišta heile:   «Nügüdläine rahvaz om paha rahvaz.
Se pakičeb tundmuzznamad, no üksjaine znam, kudamban sille anttas, om Jumalan sanankandajan Jonan znam.
30Kut Jona oli znaman Ninevian eläjile, muga Mehen Poig linneb znaman necile nügüdläižele rahvahale.
31Suviman kunigaz-naine eläbzub i tuleb sudale ühtes necen nügüdläižen rahvahanke i väritaškandeb heid.
Hän tuli man toižes agjaspäi kundelmaha Solomonan melekahid paginoid, a sid’ ved’ om enamb mi Solomon!
32Ninevian eläjad eläbzuba i tuleba sudale ühtes necen nügüdläižen rahvahanke i väritaškandeba heid.
Hö kärauzihe grähkišpäi, konz Jona saneli heile Jumalan vestid, a sid’ ved’ om enamb mi Jona!»

33«Niken ei virita lampad sen täht, miše peitta se jäl’ges vai panda astijan alle.
Se pandas lampanpidimehe, miše ned, ked tuleba pert’he, nägižiba lämoin.
34Sinun sil’mäd oma sinun hibjan lamp.
Konz sinun sil’mäd oma tervhed, ka kaik sinun hibj-ki linneb täuz’ lämoid.
Konz sinun sil’mäd oma hondod, ka sinun hibj-ki linneb pimed.
35Kacu, miše lämoi, kudamb sinus om, ei oliži pimed.
36Ku kaik sinun hibj om täuz’ lämoid i sinus ei ole ni üht pimedad sijad, ka siloi kaik linneb vauged, kuti lamp andab sinei ičeze loštajan lämoin.»

37Konz Iisus oli opendamas, üks’ farisei kucui händast sömha ičeze kodihe.
Hän mäni sinna i ištuihe.
38Farisei čududelihe, konz nägišti, miše hän edel sömäd ei pezend käzid.
39No Ižand sanui hänele:   «Tö, farisejad, puhtastat mal’l’ad i padad irdpolespäi, no teiden südäin om täuz’ anastust i pahut.
40Tö, meletomad!
Ei-ik hän ole üks’, ken om tehnu irdpolen i südäinpolen?
41Antkat gollile sidä, midä teiden mal’l’as om.
Siloi kaik teil linneb puhtaz.
42Voi teid, farisejad!
Tö maksat käskišton mödhe kümnendesen m’atas, rutas i kaikiš toižiš sadheiniš, no et meletagoi oiktuses i Jumalan armastuses.
A teile ezmäi tarbiž neciš muštta i sidä ei unohtada.
43Voi teid, farisejad!
Tö navedit ištta suimpertiš ezmäižil sijoil i teile om mel’he, konz rahvaz sanub teile tervhensanoid irdal.
44Voi teid, käskištonopendajad i farisejad!
Olet tö koiverdelijad!
Tö olet kuti kaumad, kudambil ei ole kaumankivid i kudambiden päl mehed käveleba i ei tekoi, mi om heiden jaugoiden al!»
45Siloi üks’ käskištonopendajišpäi sanui hänele: «Opendai, mugoižel paginal sinä abidoičed meid-ki.»
46Iisus sanui:   «Voi teid-ki, käskištonopendajad!
Tö panet mehiden niškale kandmoid, kudambid om jüged kantta, a iče ühtel-ki sormel et kosketagoi niid.
47Voi teid!
Tö teget surid muštznamoid Jumalan sanankandajiden kaumoile.
No heid ved’ rikoiba teiden tatad.
48Muga tö ozutat, miše tedat teiden tatoiden tegod i luget niid oiktoikš: hö rikliba Jumalan sanankandajid, a tö teget heile muštznamoid.
49Sikš Jumalan Mel’ om-ki sanunu: „Minä oigendan heidennoks sanankandajid i apostoloid, erasid hö rikoškandeba, a erasid kükseškandeba.
50Sikš nügüdläižele rahvahale tarbiž maksta Jumalan sanankandajiden veres, kudamb om vodanu mirun tegemižen aigaspäi, 51Avel’an verespäi Zaharian verhesai, hänen, kudamb oli riktud altarin i pühäkodin keskhe.
Muga minä sanun teile: nügüdläižele rahvahale tarbiž maksta kaikes.
52Voi teid, käskištonopendajad!
Tö otit ičeletoi tedon avadimen.
Tö iče et männugoi südäimehe, i nenile-ki, kudambad tahtoiba mända, tö et andnugoi.»
53Konz Iisus pagiži necidä, käskištonopendajad i farisejad lujas verduiba hänen päle i tartuiba hänehe ičeze küzundoil.
54Hö kundliba tarkašti hänen paginoid i tahtoiba tabata miččes-ni sanas, miše voižiba väritada händast.

12 Sen aigan kogozihe äi tuhid rahvast, i hö polgiba toine toižen päle.
Iisus zavodi ezmäi pagišta openikoile: «Varaikat farisejiden muigotest, necidä heiden koiverdelust.
2Ei ole nimidä süväs peittud, mi ei tuliži sil’mnägubale, i ei ole nimidä peitolišt, mi ei tegižihe kaikile tetabaks.
3I muga se, midä tö sanuit pimedas, kuldas päivänvauktal, i midä šuhaižit kodiseiniden keskes, se koval änel saneldas katusilpäi.»

4«Minä sanun teile, minun sebranikad: Algat varaikoi nenid, kudambad rikoba hibjan, a jäl’ghepäi ei voigoi tehta nimidä enambad.
5Kulgat, keda teile tarbiž varaita.
Varaikat händast, kenel om vald ei vaiše rikta mest, no lükäita händast adhu-ki.
Ka, sanun teile: händast teile tarbiž varaita.
6Voib ostta viž paskačud kahtes grošas, no ni üht niišpäi Jumal ei ole unohtanu.
7A teil kaikutte hibuz-ki päs om lugetud.
Sikš algat varaikoi.
Ved’ tö olet kal’hembad mi kaik paskačud.
8Minä sanun teile: Ken sanub rahvahan edes, miše hän om minun läheline, sidä Mehen Poig-ki kucuškandeb läheližeks Jumalan angeloiden edes.
9No ken rahvahan edes sanub, miše hän ei ole minun, ka sidä minä-ki en sanu minun läheližeks Jumalan angeloiden edes.
10I kaikuččele, kudamb sanub midä-ni pahad Mehen Poigad vaste, se linneb prostitud, no sille, kudamb sanub pahoid sanoid Pühäd Henged vaste, sille ei linne prostindad.
11Konz teid vedas suimpertihe vai pämehiden libo valdanpidäjiden edehe, algat holdugoi siš, kut polestat ičtatoi i midä sanut.
12Konz se aig tuleb, Pühä Heng nevob, midä teile tarbiž sanuda.»

13Eraz mez’ rahvazkogospäi sanui Iisusale: «Opendai, sanu minun vellele, miše hän jagaiži tatan jäl’gestusen minunke.»
14Iisus sanui sille mehele: «Olen-ik minä pandud tänna, miše olda teiden sudjan vai jagajan?»
15Sid’ hän sanui heile kaikile: «Kackat, varaikat ažlakut, sikš ku mehen elo ei ripu hänen bohatusespäi.»
16I hän sanui heile ozoitezstarinan:   «Oli elokaz mez’, kudamban pöudol kazvoi äi hüväd villäd.
17Hän meleti: „Midä tegižin?
Kuna minä mülütaižin necen villän?
18Hän sanui: „Minä tegen muga: murendan aitad i tegen niiden sijale surembad.
Sinna minä keradan kaiken villän i kaiken toižen-ki minun kodielon.
19Sid’ sanun ičelein: Sinai om nügüd’ kaiked!
Kaiked hüväd om pandud varha äjikš vozikš.
Lebaite nügüd’, sö, jo i ihastu!
20No Jumal sanui hänele: „Voi sinä, meletoi!
Necil öl sinun heng ottas.
I kenele jäb se, min oled pannu varha?
21Muga linneb kaikuččele, ken keradab bohatust ičeleze, no kenel ei ole bohatust Jumalanno.»

22Iisus sanui ičeze openikoile: «Sen täht minä sanun teile: algat holdugoi ičetoi henges, siš midä söižit, algat holdugoi ičetoi hibjas, midä panda päle.
23Ved’ heng om enamban mi söm’ i hibj enamban mi sobad.
24Kackat kroikoihe: ned ei semekoi i ei rahngoi, ei ole niil aitoid, a Jumal sötab niid.
No tö olet arvokahambad mi lindud!
25Ken teišpäi voib holil pidenzoitta ičeze elod vaiše ühteks käzivardeks?
26I ku tö et voigoi tehta mugošt pen’t azjad, ka midä völ holitat toižid?
27Kackat änikoihe, kut ned kazvaba maspäi: ned ei rakoi i ei kezerkoi.
Minä sanun teile: Solomon-kunigaz-ki kaikes ičeze hoštoteses ei olend sädatadud muga, kut kaikutte niišpäi.
28I ku Jumal ninga sobitab heinän, kudamb tämbei kazvab normel, a homen linneb tactud päčhe, ka sidä enamban hän sobitab teid, vähäuskojad!
29Algat eckoi, midä söižit i joižit.
Algat olgoi holiš.
30Kaiken necen ecib-ki mirun rahvaz.
Ved’ teiden Tat tedab, miše sidä teile tarbiž.
31Eckat hänen valdkundad, siloi tö sat kaiken necen-ki.
32Algat varaikoi, hot’ teid om vähä.
Teiden Tat tahtoib antta teile valdkundan.
33Mögat, midä teil om, i antkat gollile.
Sagat kukroižed, kudambad ei kulugoi, kerakat kal’hut taivhaze, sigä se ei vähene.
Sinna vargaz ei tule i kojeg ei sö.
34Kus oma teiden kal’huded, sigä linneb teiden südäin-ki.»

35«Olgat kaiken vaumhed i palagaha teil lämoi lampoiš.
36Olgat mugoižed kut käskabunikad, kudambad varastaba ičeze ižandad sajaspäi: hö oma vaumhed sid’-žo avaidamha uksen, konz hän tuleb i kolkotab.
37Ozavad oma ned käskabunikad, kudambid ižand löudab herkhil, konz pördase!
Todeks sanun teile: hän vöstase, kucub heid stolan taga i iče zavodib adivoičetada heid.
38I ku tuliži hän toižen vai koumanden övarjoičendaigan i löudaiži heid herkhil, ka ozavad oma ned käskabunikad!
39Ved’ tö el’gendat, miše ku pertin ižand tedaiži, miččel ön aigal vargaz tuleb, ka hän oliži herkhil i ei andaiži varghale putta kodihe.
40Olgat tö-ki vaumhed, sikš ku Mehen Poig tuleb ani sen aigan, konz tö et meletagoi-ki.»
41Petr sanui: «Ižand, sanuid-ik sinä necen ozoitezstarinan vaiše meile, vai kaikile?»
42Ižand sanui vastha: «Ken om uskoline i melekaz pertinpidäi, kudambad ižand paneb holdumaha kaikiš käskabunikoiš i jagamaha heile leibäd märitud aigan?
43Ozav om se pertinpidäi, kudamb tegeb muga, i hänen ižand pörttes nägištab sen!
44Todeks sanun teile: hän paneb händast kaiken ičeze kodielon kacujaks.
45No ku pertinpidäi meletab: „Ižandad ei linne völ pit’kha“ da zavodib löda käskabunikoid – mužikoid i akoid –, söda, joda i humaloita, 46ka sen päivän, kudambad nece pertinpidäi ei varasta, sen aigan, kudambad hän ei teda, tuleb ižand i löb händast surmhasai, i andab hänele mugoižen-žo sijan, kut uskmatomile-ki.
47Ku käskabunik tedab, midä hänen ižand tahtoib, no ei ole vaumiž i ei tege ižandan tahton mödhe, ka händast lujas löškatas.
48No ku käskabunik tedmata tegeb mugošt, min tagut lödas, ka händast löškatas vähemba.
Kenele om äi anttud, silpäi äi küzutas-ki, i kenele om äi anttud ižandoitmaha, hänelpäi kovemba pakitas.»

49«Lämoid minä olen tulnu tomha man päle – i lujas tahtoižin, miše se jo oliži süttunu!
50No minei pidab völ valatadas valatusel – i kut äi minä tirpan ahtištust, kuni kaik se tegese!
51Meletat-ik, miše olen tulnu tomha male kožmust?
En – sanun teile – vaiše ridad!
52Neciš aigaspäi vižmehine kanz jagase: koume mest – kaht vaste, a kaks’ – koumed vaste.
53Tat linneb poigad vaste, poig – tatad, mam – tütärt i tütär – mamad, anop’ – milläd i mil’l’ anoped vaste.»

54Iisus sanui rahvahale:   «Konz tö nägištat pil’ven päivlaskmpolespäi, sid’-žo sanut: „Vihmuškandeb, i muga linneb-ki.
55I konz puhub suvitullei, tö sanut: „Räkpäiv linneb“ i muga linneb-ki.
56Tö, koiverdelijad!
Man i taivhan znamad tö mahtat lugeda, no kutak et mahtkoi tundištada necidä aigad?
57Mikš tö et mahtkoi iče pätta, mi om oikti?
58Konz astud sudha sinun ridanikanke, tege matkas kaik, miše kožudas hänenke.
Muite hän tob sindai sudjannoks, a sudj andab varjoičijale, kudamb tacib sindai türmha!
59Usko minei: sigäpäi sinä ed lähte, edel ku ed maksa kaiken jäl’gmäižehe grošahasai.»

13 Sen aigan tuliba erased mehed Iisusannoks.
Hö sanuiba hänele neniden galilejalaižiden polhe, keda Pilat oli käsknu rikta, konz hö paniba žertvoid altarile, i muga mehiden veri oli segoitanus žertvživatoiden verenke.
2Iisus sanui heile: «Meletat-ik, miše hö oliba grähkhižembad mi kaik toižed galilejalaižed, ku saiba mugoižen lopun?
3Ka ei – sanun minä teile – no ku et käraukoiš grähkišpäi, ka tö kaik mugažo kolet.
4A kutak ned kahesatoštkümne, kudambad koliba, konz Siloaman bašn’ lanksi heiden päle?
Meletat-ik tö, miše hö oliba grähkhižembad kaikid toižid jerusalimalaižid?
5Ka ei – sanun minä teile – no ku et käraukoiš grähkišpäi, ka tö kaik mugažo kolet.»
6Sid’ Iisus sanui mugoižen ozoitezstarinan: «Erasel mehel vinpusadus kazvoi smokvanpu.
Hän mäni ecmaha sil ploduid, no ei löudand.
7Siloi hän sanui sadunkacujale: »Jo koume vot kävuin ecmaha ploduid neciš puspäi, no en löudand.
Čapa pu, sikš ku se vaiše otab vägen maspäi.»
8No sadunkacui sanui: »Ižand, jäta se völ vodeks.
Minä rohlenzoitan mad i panen heret ümbri pus.
9Voib olda se tob ploduid.
Ku ei to, ka udel vodel käsked čapta se.»

10Iisus oli sobatan ühtes suimpertiš opendamas.
11Sigä oli naine, kudambad kahesatoštkümne vot mokiči paha heng.
Heng tegi händast läžujaks, muga miše händast vedi kokovicaks, i hän ei voind oigeta sel’gäd.
12Nägištades naižen Iisus kucui händast ičezennoks i sanui: «Sinä oled terveh ičeiž kibuspäi.»
13Hän pani käded naižen päle, i naine sid’-žo oigenzi sel’gän i ülenzoitaškanzi Jumalad.
14Suimpertin pämez’ verdui, miše Iisus tegi tervheks sobatan.
Hän sanui kaikile, ked sigä oliba: «Nedališ om kuz’ päiväd, konz voib rata.
Tulgat siloi, miše tehtas tervhikš, a ei sobatan.»
15Ižand sanui hänele: «Sinä, koiverdelii!
Ei-ik kaikutte teišpäi pästa sobatan ičeze härgad vai oslad kütkespäi i ve sidä jomha?
16Necen Avraaman tütren soton pidi sidegiš kahesatoštkümne vot.
Ei-ik händast sanu pästta valdale sobatan?»
17Iisusan vastustajile tegihe huiged, konz hö kulištiba nene sanad, a rahvaz oli ihastusiš neniš suriš tegoišpäi, kudambid Iisus tegi.

18Iisus sanui jäl’ghe: «Mitte Jumalan valdkund om?
Min vuitte se om?
19Se om kuti gorčicansemen, kudamban mez’ semenzi linmaha.
Se kazvoi korktaks puks, i taivhan lindud tehliba ičeze pezad sen oksile.»
20Völ hän sanui: «Min vuitte Jumalan valdkund om?
21Se om kuti muigotez.
Konz naine segoitades pani sihe koume saton-märad jauhod, ka kaik taigin libui.»

22Iisus astui lidnoiden i küliden kal’t Jerusalimha.
Matkas hän openzi rahvast.
23Ken-se küzui hänel: «Opendai, om-ik tozi, miše vaiše harvad päzuba Jumalan valdkundaha?»
Iisus sanui:   24«Pangat kaik vägi sihe, miše putta südäimehe ahthan uksen kal’t.
Minä sanun teile: äjad tahtoiba putta sinna, no ei voigoi.
25Tuleb se aig, konz pertin ižand libub i sauptab uksen.
A tö seižuškandet irdal, kolkotaškandet i kidastaškandet: „Ižand, Ižand, avaida meile!“, a hän sanub: „En tunde teid, en teda, kuspäi tö olet.
26Siloi tö zavodit sanelda: „Mö söim i joim sinunke, i sinä openzid meiden küliš i lidnoiš.
27No hän sanub: „Sanun teile: en tunde teid, en teda, kuspäi tö olet.
Mängat tägäpäi, kaik tö pahudentegijad!
28Sigä tö voikaškandet i kirskutaškandet hambhil, konz nägištat Avraaman, Isakan i Jakovan i kaikid sanankandajid Jumalan valdkundas, no homaičet, miše teile uks’ om saubatud.
29I tuleb rahvast kut päivnouzmpolespäi i päivlaskmpolespäi, muga pohjoižespäi i suvespäi, i hö mäneba longile Jumalan valdkundaha.
30I muga oma jäl’gmäižed, ked linneba ezmäižin, i oma ezmäižed, ked linneba jäl’gmäižin.»

31Sil päiväl tuliba erased farisejad sanumaha Iisusale: «Lähte tägäpäi, Irod tahtoib rikta sindai.»
32No hän sanui:   «Mängat i sanugat sille reboile: „Tämbei i homen minä kükseškanden mehišpäi pahoid hengid i tegeškanden tervhikš läžujid, i koumandel päiväl lopin minun tön.
33No tämbei i homen i homnesjäl’gen minei tarbiž astta edeleze – ved’ ei voi, miše Jumalan sanankandai sab surman kus-se toižes sijas, a ei Jerusalimas.
34Jerusalim, Jerusalim!
Sinä rikled Jumalan sanankandajid i tacelten kivid surmitad nenid, ked om oigetud sinunnoks.
Äjak kerdoid minä olen tahtoinu kogota sinun lapsid, muga kut kana kogodab ičeze poigid suugiden alle!
No tö et tahtoinugoi tulda.
35Kulgat nügüd’: teiden pert’ jäb teile tühjaks.
I minä sanun teile, miše tö et nägištagoi mindai edel ku sil päiväl, konz tö sanut: „Blahoslovidud om hän, kudamb tuleb Ižandan nimes!»

14 Iisus tuli sobatan erasen farisejiden pämehen kodihe longile, i kaik kacuiba, midä hän tegeškandeb.
2Sid’ hänennoks tuli mez’, kudamb läžui vezituržekibus.
3Iisus küzui käskištonopendajil i farisejil: «Voib-ik sobatan tehta tervheks vai ei?»
4Hö ei sanunugoi nimidä.
Iisus kosketi mest, tegi händast tervheks i oigenzi sigäpäi.
5Jäl’ghe hän möst küzui: «Midä tö iče teget?
Ku kenen-ni osl vai härg lankteb kaivho, ei-ik hän sid’-žo vedä sidä sigäpäi, hot’ oliži-ki sobat?»
6Neche niken ei voind sanuda nimidä.

7Iisus homaiči, miše adivod valičiba ičeleze parahimad sijad longikš.
I hän sanui heile ozoitezstarinan: 8«Ku sindai kuctas sajaha, ala ištte parahimale sijale.
Ved’ ken-ni adivoišpäi voib olda sindai arvokahamb, 9i ižand, kudamb om kucnu teid molembid, tuleb sanumaha sinei: „Pästa necile sijale händast.
Siloi sinei linneb huiged, i sinä ištutoi jäl’gmäižele sijale.
10Ei, konz sindai kuctas, valiče stolan taga kaikid hondomb sija.
Sid’ hän, kudamb om kucnu sindai, tuleb i sanub sinei: „Minun sebranik, sirtte tänna lähemba“, i kaik adivod nägištaba, mitte arvokaz sinä oled ižandale.
11Ken ičtaze korgenzoitab, se linneb alenzoittud, a ken ičtaze alenzoitab, se linneb korgenzoittud.»
12Jäl’ghe Iisus sanui mugažo pertin ižandale: «Konz vaumištad päilongid vai ehtlongid, ala kucu sebranikoid, ala – vellid, ala kucu ičhižid i elokahid susedoid.
Ved’ hö-ki voiba kucta sindai i maksta sil-žo sinei.
13Ei, konz sinä teged praznikan, kucu gollid, kädetomid i jaugatomid, rambičijoid i sogedoid.
14Ozakaz linned, sikš ku hö ei voigoi maksta sinei.
Sinei makstas, konz tozioiktad mehed eläbzuškandeba.»

15Necen kulištades üks’ adivoišpäi sanui Iisusale: «Ozakaz se, kudamb linneb longil Jumalan valdkundas.»
16Iisus sanui muga:   «Eraz mez’ tegi suren praznikan i kucui äi adivoid.
17Konz oli aig zavodidas praznikale, hän oigenzi ičeze käskabunikan sanumaha kuctud mehile: „Tulgat, kaik om jo vaumiž.
18No hö kaik toine toižen jäl’ghe zavodiba sanelda, miše ei voigoi tulda.
„Ostin pöudon“, sanui üks’, „minei tarbiž mända kacmaha sidä.
Ala ota abidoks, no en voi tulda.
19„Ostin viž parad härgid“, sanui toine, „i mänen kodvimaha niiden radväged.
Ala ota abidoks, miše en voi tulda.
20Koumanz’ sanui: „Olen vaiše nainu, sikš en voi tulda.
21Käskabunik pördihe i sanui necen ižandale.
Siloi ižand kurktui i sanui abunikale: „Mäne teramba lidnan irdoile i to sigäpäi gollid, kädetomid i jaugatomid, rambičijoid i sogedoid.
22Käskabunik tuli sanumaha: „Ižand, tegin kaiken muga, kut käskid, no völ om sijad.
23Ižand sanui käskabunikale: „Mäne surile i penile teile i käske rahvahale tulda tänna, miše minun pert’ oliži täuz’.
24I muga sanun teile, miše ni üks’ aigemba kuctud mehišpäi ei putu minun praznikale!
Äjid om kuctud, no harvoid mehid om valitud.»

25Iisusanke astui sur’ rahvazkogo.
Hän kärauzihe i sanui heile:   26«Ku ken-se astub minunke, no navedib mindai vähemba ičeze tatad i mamad, akad i lapsid, vellid i sizarid, i völ ičeze kodielod, ka hän ei voi olda minun openikan.
27Ken ei kanda ičeze ristad i ei astu minun jäl’ghe, hän ei voi olda minun openikan.
28Ku ken-se teišpäi zavodib leta bašn’ad, ka hänele tarbiž išttas i lugeda, täudub-ik hänele rahoid, miše leta se lophusai.
29No voib olda muga-ki, miše konz hän tegeškandeb alandusen, hänel lopiše rahad, i rad jäb kesketi.
Siloi kaik, ked necen nägeba, zavodiba nagrda händast: 30„Kac om mez’!
Zavodi tehta, no jäti kesketi.
31Vai ku kunigaz lähteb voinale tošt kunigast vaste, ezmäi hänele tarbiž išttas i meletada, voib-ik hän kümneltuhal saldatal vägestada tošt kunigast, kudambanke linneb kaks’kümnetuhad saldatad.
32Muite hän oigendab vestinkandajid pakičemha kožmust, konz se toine kunigaz om völ edahan.
33Muga tö-ki: ku et erigakoi kaikespäi, midä teil om, ka tö et voigoi olda minun openikoin.
34Sol om hüvä.
No ku sol kadotab ičeze vägen, mil voib möst tehta se solakahaks?
35Se ei kožu nikuna, ei pöudho i ei herekogoho.
Se tarbiž tacta.
Kenel oma korvad kulda, ka se kulgaha!»

15 Kaik maksunkeradajad i toižed grähkhižed tuliba Iisusannoks kundelmaha händast.
2Farisejad i käskištonopendajad buraižiba kesknezoi: «Nece mez’ kaiken om grähkhižidenke i eskai söb heidenke.»
3Siloi Iisus sanui heile ozoitezstarinan:   4«Ku kenel-se teišpäi om sada lambast i üks’ segoib, ka ei-ik hän jäta nenid ühesadkümned ühesad omaluižele rahvahatomha maha i ei-ik lähte ecmaha sidä segoinut, kuni löudab sen?
5Konz hän löudab lambhan, hän ihastusiš otab sen sel’gha, 6i kodihe tuldes hän kucub ičeze sebranikoid i susedoid i sanub heile: „Olgat ihastusiš ühtes minunke!
Minä löuzin ičein lambhan, kudamb oli segoinu.
7Minä sanun teile: muga om taivhas-ki.
Ühtele grähkhižele, kudamb käraudase grähkišpäi, ihastuba sigä enamban mi ühesalekümnele ühesale hüväle mehele, kudambile ei pida kärautas.»

8Naine-ki, kudambal om kümne hobedašt drahm-rahad i ühten hän kadotab, ka ei-ik hän virita lampad i ei-ik pühkiškande lavad i ei-ik eciškande tarkašti sihesai, kuni se raha löudub?
9I ku hän löudab sen, ka kucub ičeze sebranikoid i susedoid-naižid i sanub: „Olgat ihastusiš ühtes minunke!
Minä löuzin rahan, kudamban olin kadotanu.
10Sanun teile, ühtejiččikš ihastuba Jumalan angelad ühten-ki grähkhižen tagut, kudamb käraudase grähkišpäi.»

11Iisus sanui völ:   «Ühtel mehel oli kaks’ poigad.
12Noremb sanui tatale: „Tat, anda minei minun pala kodielospäi.
Tat jagoi kodielon poigiden keskes.
13Päliči päiväs-toižes noremb kogozi kaik, midä hänel oli, i läksi edahaks verhiže maihe.
Sigä hän pidi kaik ičeze rahad elädes kebnad elod.
14Konz hän oli pidänu kaiken, sihe maha tuli kova näl’g, i hän putui mairheze.
15Siloi hän mäni ühten sigälaižen mehennoks i pauksihe radnikaks, i mez’ oigenzi händast ičeze pöudole paimendamha sigoid.
16Näl’gäs hän tahtoi söda sigoiden sömäd, no sidä-ki niken ei andand hänele.
17Siloi poig il’mestui i meletaškanzi: „Kaikil minun tatan radnikoil om külläks sömäd, a minä kolen näl’gha.
18Ei, nügüd’ minä lähten tatannoks i sanun hänele: Tatam, minä olen tehnu grähkid taivast vaste i sindai vaste.
19Minä en ole jo ningoine arvokaz, miše mindai voiži kucta poigaks.
Ota mindai ühteks sinun radnikaks.
20Muga hän läksi tatannoks.
Konz poig oli völ edahan, tat nägišti händast, i hänele tegihe žal’ poigad.
Hän joksi vastha poigale, sebazi händast i tervehti.
21Poig sanui hänele: „Tatam, minä olen tehnu grähkid taivast vaste i sindai vaste.
Minä en ole jo ningoine arvokaz, miše mindai voiži kucta sinun poigaks.
22No tat sanui käskabunikoile: „Mängat teramba, togat parahimad sädod i sädatagat händast, pangat hänele sormuz sormhe i kengäd jaugha.
23Togat lihav vaza i rikkat.
Nügüd’ tarbiž söda i praznuida!
24Minun poigaine oli kolnu, no eläbzui, hän oli segoinu, no nügüd’ löuzihe.
Muga hö zavodiba praznuida.
25Vanhemb poig oli pöudol.
Konz hän tuli läz kodid, hän kulišti pajon, vändon i kargaidusen.
26Hän kucui ičezennoks ühten käskabunikan i küzui: „Mi nece om?
27Käskabunik sanui: „Sinun vel’l’ pördihe kodihe.
Tataiž käski rikta lihavan vazan, ku sai poigan tagaze tervhen.
28Siloi vanhemb vel’l’ kurktui i ei tahtoind mända pert’he.
No hänen tataze tuli irdale i kucui händast.
29No poig sanui hänele: „Kaik nene voded minä radoin vaiše sinun täht i nikonz en jätand sinun käsköd tehmata.
A sinä nikonz ed andand minei kozašt-ki, miše minä voižin praznuida sebranikoidenke.
30No ku nece sinun poig tuli, nece, kudamb kaiken sinun kodielon rajazi vedeluznaižidenke, ka sinä rikod hänele lihavan vazan!
31Tat sanui hänele: „Poigaižem, sinä oled kaiken aigan minunke, i kaik, midä om minun, om sinun.
32No nügüd’ tarbiž olda ihastusiš da hüviš meliš.
Nece sinun vel’l’ oli kolnu, no eläbzui, hän oli kadonu, no nügüd’ löuzihe.»

16 Iisus sanui mugažo openikoile: «Oli elokaz mez’, kudambal oli pertinpidäi.
Hänele kelenkandišijad sanuiba, miše pertinpidäi rajadab hänen kodielod.
2Hän kucui pertinpidäjan ičezennoks i sanui: „Midä minä kulen sinun polhe?
Ozuta kirjas i sel’genzoita minei, kut oled pidänu minun rahan.
Enambad sinä ed radaškande minai.
3Mez’ meleti: „Midä minei nügüd’ tarbiž tehta?
Ižand kükseb mindai neciš radospäi.
Kaida mad minä en voi, a pakita – huiktelemoi.
4No minä nügüd’ tedan, midä tarbiž tehta, miše toižed otaižiba mindai ičeze pert’he, konz mindai kükstas pertinpidäjan radospäi.
5Hän kucui kaikid ižandan velgnikoid toine toižen jäl’ghe ičezennoks.
„Äjak sinä oled otnu velgha minun ižandal?
hän küzui ezmäižel.
6„Sada batos-märad pühävoid, sanui nece.
Pertinpidäi sanui: „Täs om sinun velgbumag, ištte i kirjuta teramba vižkümne.
7Sid’ hän küzui toižel: „A sinä-k, äjak sinai om velgad?
Nece mez’ sanui: „Sada koros-märad nižud.
Pertinpidäi sanui: „Täs om sinun velgbumag, kirjuta sinna kahesakümne.
8I ižand kiti manitajad pertinpidäjad, miše hän melevašti tegi kaiken.
Necen mirun lapsed oma melekahambad azjoiš toine toiženke, mi päivänvauktan lapsed.
9Minä sanun-ki teile: Sagat necen mirun bohatusen kal’t sebranikoid, kudambad otaba teid igähižihe eländsijoihe, konz necidä bohatust teil enambad ei linne.
10Kenele voib uskta penes, sille voib uskta sures-ki.
A ken penes manitab, se manitab sures-ki.
11Ku teile ei sand uskta siloi, konz teil oli käziš man bohatuz’, ka ken teile andab igähišt bohatust?
12I ku tö et voinugoi ižandoitta verast kodielod, ka ken andab teile sen, mi om teiden?
13Ni üks’ käskabunik ei voi služida kahtele ižandale.
Ku hän ei navedi üht, ka tošt armastab; ku hän ühthe tartub, ka tošt hondostab.
Teil ei voi ühtel aigal olda kaht ižandad: Jumalad i bohatust.»
14Farisejad kuliba necen kaiken.
Hö oliba ažlakod rahale i nagroiba Iisusad.
15Iisus sanui heile: «Tö olet mehiden edes kuti tozioiktad, no Jumal tundeb teiden südäimed.
Se, mi mehiden sil’miš om kalliž, Jumalan edes om opak.»

16«Käskišton i Jumalan sanankandajiden aig oli Joannahasai.
Siš aigaspäi saneltas hüvä vest’ Jumalan valdkundan polhe, i kaikutte tungese vägel sinna.
17No teramba kadoba ma i taivaz, mi mitte-ni čokim käskištospäi.
18Kaikutte, ken tacib ičeze akan i naib toižel, ka hän magadab verhan akanke, i mugažo magadab verhan akanke se, ken naib naižel, kudamban om tacnu sen mužik.»

19«Oli elokaz mez’.
Hänen sädod oliba purpuraspäi i henos pölvhaspäi, i kaikutte hänen elon päiv oli kuti praznik.
20No hänen verajanno venui gol’l’ Lazar’ täuz’ paiškid.
21Hän tahtoi näl’gäs söda muruid, kudambad lanksiba elokahan mehen stolalpäi.
Koirad-ki tuliba sihe i noliba hänen paiškid.
22Sid’ gol’l’ koli, i angelad veiba händast Avraamannoks.
Elokaz-ki koli, i händast pandihe maha.
23Konz hän surman valdkundas oldes mokiš libuti sil’mäd, ka nägišti edahan Avraaman i hänen rindal Lazarin.
24Siloi hän kidastaškanzi: „Tat Avraam, armahta mindai!
Oigenda Lazar’ tänna, miše hän kastaiži sormen agjaižen i sil vilugoitaiži minun kel’t.
Neciš ahjos om opak olda.
25No Avraam sanui: „Johtuta, poigaižem, miše sinä elädes jo said hüvän dol’an, a Lazar’ hondon.
Nügüd’ hän eläb tägä ozan kaimlos, a sinä mokičetoi.
26Da völ meiden keskhe om pandud süvä haud, i niken tägäpäi ei voi mända teidennoks, hot’ tahtoiži-ki, i niken sigäpäi ei voi tulda meiden polele.
27Elokaz mez’ sanui: „Tat, minä pakičen, oigenda händast minun kazvatajiden kodihe.
28Minai om viž velled – todištagha heile Lazar’, miše hö-ki ei putuiži neniden mokiden tahoze.
29Avraam sanui: „Heil oma Moisejan i Jumalan sanankandajiden kirjutused.
Uskkaha heiden sanoihe.
30„Ei, tat Avraam, mez’ sanui, „no ku ken-ni kollijoišpäi mäniži heidennoks, hö käraudaižihe grähkišpäi.
31No Avraam sanui: „Ku hö ei kundelkoi Moisejad i Jumalan sanankandajid, ka hö ei uskoškakoi, hot’ ken-ni kollijoišpäi eläbzuiži.»

17 Iisus sanui openikoile:   «Manitusile tarbiž tulda, ei voi toižin olda, no voi sidä, kenen kal’t ned tuleba!
2Paremb oliži hänele, miše ken-ni lükäidaiži händast merhe mellickivi kaglas, mi hän veb grähkähä ühten-ki neniš penišpäi.
3Kackat ičhetoi!
Ku sinun vel’l’ tegeb pahad sindai vaste, ka laji händast, a ku žalleičeb, miše om tehnu muga, ka prosti händast.
4Hot’ hän seičeme kerdad päiväs tegeb pahad sindai vaste i seičeme kerdad tuleb sanumaha: „Minä žalleičen, miše olen tehnu muga“, ka prosti händast.»
5Apostolad sanuiba Ižandale: «Anda meile enamba uskondad!»
6No Ižand sanui:   «Ku teil oliži uskondad vaiše gorčicansemnen verdan, ka tö voižit sanuda necile smokvanpule: „Heitä jured maspäi i ištuta ičtaiž merhe, i se kundliži teid.»

7«Ku teil om käskabunik kündmas vai paimendamas i konz hän pördase pöudolpäi, tö et sanugoi hänele: „Tule teramba sömha.
8Ei, tö sanut: „Tege minei sömäd, vajehta sobad i andle minei kaik, kuni minä sön i jon.
Vaiše jäl’ges necidä sö i jo iče.
9Kitäškandet-ik tö käskabunikad sikš, miše hän tegi sen, mi hänele oli käsktud?
Tedan, et kitkoi.
10Muga tö-ki, konz olet tehnuded kaiken, midä teile oli käsktud tehta, sanugat: „Mö olem vaiše arvotomad käskabunikad.
Olem tehnuded sen, midä meile pidi-ki tehta“.»

11Matkas Jerusalimha Iisus astui Samarian i Galilejan keskustmežadme.
12Konz hän tuli erasehe külähä, hänele vastha tuli kümne prokazas läžujad.
Hö seižutihe edehko 13i kidastaškanziba: «Iisus, opendai, armahta meid!»
14Mehid nägištades Iisus sanui heile: «Mängat i ozutagatoiš papile.»
Asttes hö puhtastihe.
15Konz üks’ heišpäi homaiči, miše tegihe tervheks, hän pördihe tagaze i ülenzoiti Jumalad komedal änel.
16Hän lanksi Iisusan jaugoihe i kiti händast.
Nece mez’ oli samarialaine.
17Iisus küzui: «Ei-ik kaik kümne olgoi puhtastanus?
Kus nene ühesa oma?
18Mikš hö toižed ei pördnus ülenzoitmaha Jumalad, pördihe vaiše nece verhan man mez’?»
19I hän sanui mehele: «Libu i mäne.
Sinun uskond tegi sindai tervheks.»

20Kerdan farisejad küzuiba Iisusal, konz Jumalan valdkund tuleb.
Hän sanui heile: «Jumalan valdkund ei tule muga, miše sen tulendan voiži nägištada.
21Ei voi sanuda: „Se om tägä, vai „Se om sigä.
Kackat: Jumalan valdkund om teiden südäimiš.»

22Iisus sanui openikoile: «Tuleb aig, konz tö tahtoškandet nägištada hot’ ühten päivän, konz Mehen Poig om tägä, no tö et nägištagoi.
23Teile sanutas siloi: „Hän om sigä, i „Hän om tägä, no algat mängoi nikuna, algat jokskoi jäl’ghe.
24Kut samalduz samaldab i tegeb taivhan vauktaks agjaspäi agjahasai, sen vuitte linneb i Mehen Poig sil päiväl, konz tuleb.
25No edel sidä hänele tarbiž äi mokitas, i nügüdläine sugupol’v käraudase hänespäi.
26Muga kut oli Nojan päivil, muga linneb Mehen Poigan päivil-ki.
27Mehed söiba i joiba, naiba i andliba mehele ičeze tütrid sihe päivhäsai, konz Noi mäni surhe veneheze.
Sid’ tuli sur’ upotand i koleti heid kaikid.
28Linneb muga, kut oli Lotan päivil-ki.
Mehed söiba i joiba, ostiba i möiba, ištutiba i sauvoiba.
29No sen päivän, konz Lot läksi Sodomaspäi, taivhaspäi vihmuškanzi lämoil i palabil kivil, i nece koleti kaikid Sodoman eläjid.
30Muga linneb i sen päivän, konz Mehen Poig ozutase.
31Ku sen päivän ken-ni om katusel, a hänen tavarad oma pertin südäimes, ka algha hän mängoi alahaks otmaha niid, a ku ken-se om pöudos, ka algha pörtkoiš kodihe.
32Muštkat Lotan akad!
Ken tahtoškandeb kaita ičeze henged, ka kadotab sen, no ken sen kadotab, ka hän kaičeb sidä.
34Minä sanun teile: Sil öl kahten magadaškandeba ühtel magaduzsijal: toine ottas, toine jättas.
35Kaks’ akad ühtes jauhoškandeba: toine ottas, toine jättas.
36Kaks’ mužikad linneba pöudol: toine ottas, toine jättas.»
37«Kus nece linneb, Ižand?»
– küzuiba openikad.
Hän sanui: «Kuna om živat kolnu, sinna kogodase sured habukad-ki.»

18 Iisus sanui openikoile ozoitezstarinan, miše ozutada heile: tarbiž kaiken loita, a ei väzuda.
2«Erases lidnas oli sudj, kudamb ei varaidand Jumalad i ei huiktelnus mehid.
3Siš-žo lidnas eli mugažo leskiak, kudamb paksus käveli hänennoks sanumaha: „Abuta minei, pästa mindai minun väritajaspäi.
4No sudj hätken ei tahtoind abutada.
No jäl’ges hän sanui iče ičeleze: „Olgha, hot’ minä Jumalad en varaida i en huiktelde mehid, 5no ku nece leskiak tegeb minei äi mokid, ka minä abutan hänele, miše hän enambad ei tuliži minunnoks i ei mokičiži mindai“.»
6Ižand sanui: «Kulet-ik, midä sanub värmeline sudj?
7Ka ei-ik Jumal abuta ičeze valitud mehile, kudambad päiväd i öd kucuba händast abuhu?
Hätkestub-ik hän abunke?
8Minä sanun teile: Hän teravas tuleb abuhu.
No konz Mehen Poig tuleb, löudab-ik hän uskondad täl mal?»

9Erasile, kudambad pidiba ičtaze oiktoin i hondostiba toižid, Iisus sanui necen ozoitezstarinan:   10«Kaks’ mest mäniba pühäkodihe loičmaha.
Toine oli farisei i toine maksunkeradai.
11Farisei seižui i loiči ičeksaze: „Sur’ Sünd, minä kitän sindai, miše en ole mugoine kuti toižed mehed, razbainikad, pahudentegijad, verhiden akoidenke magadajad vai kut nece maksunkeradai.
12Minä pühütan kahtišti nedališ i maksan kümnendesen kaikespäi, midä san.
13Maksunkeradai seižui tagemba.
Hän ei rohtind eskai leta sil’mid taivhaze, vaiše löi ičtaze rindhiže i saneli: „Sur’ Sünd, armahta mindai, grähkhišt!
14Minä sanun teile: hän läksi kodihe Jumalan sil’miš oiktan mehen, no se toine ei.
Kaikutte, ken iče ičtaze korgenzoitab, linneb alenzoittud, no ken iče ičtaze alenzoitab, linneb korgenzoittud.»

15Iisusannoks todihe mugažo penid lapsid, miše hän kosketaiži heid.
Necen nägištades openikad lajiškanziba tojid, 16no Iisus kucui lapsid ičezennoks i sanui: «Pästkat lapsid minunnoks, algat heid kel’tkoi.
Heiden vuiččed päzuba Jumalan valdkundaha.
17Todeks sanun teile: ken ei ota südäimehe Jumalan valdkundad muga kut laps’, ka ei päzu sinna.»

18Üks’ sur’ pämez’ küzui Iisusal: «Hüvä opendai, midä minei tarbiž tehta, miše saižin jäl’gestuseks igähižen elon?»
19Iisus sanui hänele: «Mikš sanud mindai hüväks?
Niken ei ole hüvä, vaiše üks’ Jumal.
20Käsköd sinä tedad: ala magada verhan akanke, ala riko, ala vargasta, ala kelhas värita, ole hüvä ičeiž tatale i mamale.»
21«Kaikiden neniden käsköiden mödhe olen elänu nores aigaspäi», sanui mez’.
22Necen kulištades Iisus sanui: «Üks’ sinai om völ tehmata.
Mö kaik, midä sinai om, i jaga dengad gollile, i sinai linneb bohatust taivhas.
Tule sid’ i astu minunke.»
23Konz mez’ kulišti necen, hän tuli pahaze mel’he, sikš ku hän oli lujas elokaz.
24Iisus nägišti, miše mez’ tuli pahaze mel’he, i sanui: «Kut jüged om nenile, kenel om äi kodielod, putta Jumalan valdkundaha!»
25Kebnemb om verbl’udale ličtas neglankorvaižes läbi, mi elokahale putta Jumalan valdkundaha.»
26«Ken siloi voib sada päzutandan?»
küzuiba kulijad.
27Iisus sanui: «Midä ei voi mez’, sidä voib tehta Jumal.»

28«A kutak mö?»
– küzui Petr.
«Mö jätim kaiken, midä meil oli, i astum sinunke.»
29Iisus sanui heile: «Minä sanun teile: kaikutte, ken Jumalan valdkundan täht om jätnu ičeze kodin, vai kazvatajad, vai velled, vai sizared, vai akan, vai lapsed, 30hän jo necen aigan sab äjad enamba, mi om jätnu, i sen aigan, kudamb tuleb, hän sab igähižen elon.»

31Iisus kucui kaks’toštkümne openikad eriži i sanui heile: «Mö mänem nügüd’ Jerusalimha.
Sigä tegese kaik, midä Jumalan sanankandajad oma kirjutanuded Mehen Poigan polhe.
32Händast anttas Jumalad tundmatomiden rahvahiden käzihe, händast nagrdas i huigenzoittas, hänen päle sül’ktas, 33lödas kunutoil i surmitas.
No koumandel päiväl hän eläbzub.»
34Openikad ei el’gendanugoi Iisusan sanoišpäi nimidä.
Heile nece kaik oli kuti hämäras, hö ei tärtnugoi, midä Iisus sanui.

35Iisus tuli läz Jerihonad.
Teveres ištui soged mez’ pakičemas.
36Konz mez’ kulišti, miše siriči astub äi rahvast, ka küzui, midä tegese.
37Hänele sanutihe, miše Iisus Nazaretalaine astub siriči.
38Siloi soged mez’ kidastaškanzi: «Iisus, Davidan Poig, armahta mindai!»
39Ked astuiba ezinenas, käskiba hänele vaikastuda, no hän vaiše kidasti völ-ki lujemba: «Davidan Poig, armahta mindai!»
40Iisus seižutihe i käski toda händast ičezennoks.
Mez’ tuli, i Iisus küzui hänel: 41«Midä tahtoid, miše minä tegižin sinei?»
Mez’ sanui: «Ižand, tahtoižin sada nägun.»
42Siloi Iisus sanui hänele: «Ka näge!
Sinun uskond tegi sindai tervheks.»
43Sen-žo aigan mez’ zavodi nähta, i hän läksi Iisusan jäl’ghe i ülenzoiti Jumalad.
I kaik, ked nägiba necen, kitiba Jumalad.

19 Iisus tuli Jerihonha i astui lidnas läbi.
2Sigä eli mez’, kudamban nimi oli Zakhei.
Hän oli maksunkeradajiden pämez’ i oli lujas bohat.
3Hän tahtoi nägištada Iisusan i tedištada, mitte hän om, no suren rahvazkogon keskes ei voind, ku oli lujas pen’ kazvol.
4Sid’ hän joksi edemba i libui puhu, miše nägištada Iisusad, kudambale pidi mända neciš pus siriči.
5Tuldes necile sijale Iisus kacuhti ülähäks, nägišti händast i sanui: «Zakhei, tule teramba alahaks.
Tämbei minei tarbiž olda sinun kodiš adivon.»
6Zakhei tuli teramba alahaks i kucui ihastusiš Iisusad ičezennoks adivoihe.
7Konz mehed nägištiba necen, hö buraidaškanziba: «Hän läksi adivoihe grähkhižen mehen pert’he.»
8No Zakhei sanui Ižandale kaikiden edes: «Ižand!
Polen ičein kodielospäi minä andan gollile, a kenel olen manitusel midä-ni anastanu, ka sille maksan tagaze nel’l’ kerdad enambad.»
9Iisus sanui: «Tämbei päzutand om tulnu necile kanzale, sikš ku nece-ki mez’ om Avraaman poig.
10Ved’ Mehen Poig om tulnu, miše löuta grähkähä segoinuzid mehid i päzutada heid.»

11Nenile, kudambad necen kuliba, Iisus sanui völ ozoitezstarinan, sikš ku hän oli jo läz Jerusalimad, i hö meletiba, miše teravas tuleb Jumalan valdkund.
12Hän sanui:   «Üks’ mez’ korktas suguspäi läksi matkha edahaižehe maha, miše sada sigä kunigahan valdan i pörtas tagaze.
13Aigemba sidä hän kucui ičezennoks kümne käskabunikad, andoi heile kaikuččele kuldaižen mina-rahan i sanui: „Pangat nene rahad azjoihe, kuni minä pördamoi.
14No hänen kodiman mehed ei navedinugoi händast i oigenziba hänen jäl’ghe vestinkandajid sanumaha: „Mö em tahtkoi necidä mest meiden kunigahaks.
15Konz hän sai kunigazvaldan i pördihe ičeze maha, ka hän käski kucta käskabunikoid, miše tedištada, mihe kaikutte oli sen rahan pidänu.
16Ezmäine tuli hänennoks i sanui: „Ižand, sinun kuldaine mina-raha toi kümne kuldašt mina-rahad.
17Kunigaz sanui hänele: „Hüvä, oled hüvä käskabunik.
Ku sinei voi vähäs uskta, ka ižandoiče kümnes lidnas.
18Toine tuli i sanui: „Ižand, sinun mina-raha om tonu viž mina-rahad.
19Hänele kunigaz sanui: „Ižandoiče sinä-ki vides lidnas.
20No völ üks’ käskabunik tuli i sanui: „Ižand, täs om sinun mina-raha.
Olen kaičenu sidä paikha käralten.
21Minä varaižin sindai, sikš miše sinä oled kovatabaine mez’.
Sinä otad, midä ed ole pannu varha, i rahnod, midä ed ole semendanu.
22Kunigaz sanui hänele: „Sinun sanoil minä sindai sudiškanden.
Sinä oled paha käskabunik!
Sinä tezid, miše minä olen kovatabaine: otan, midä en ole pannu varha, i rahnon, midä en ole semendanu.
23Mikš ed panend minun rahad kassaha?
Pörttes minä voinuižin sada sen tagaze ližanke.
24Kunigaz sanui rindal seižujile: „Otkat hänel se mina-raha i antkat sille, kudambal om kümne.
25Hö sanuiba: „Ižand, hänel om jo kümne mina-rahad.
26No hän sanui: „Sanun teile: kaikuččele, kenel om, anttas, no kenel ei ole, sil ottas se-ki, midä hänel om.
27No nenid minun vihanikoid, kudambad ei tahtoinugoi mindai kunigahaks, togat tänna i surmitagat minun edes“.»

28Necen sanudes Iisus läksi edemba Jerusalimhapäi.
29Konz hän tuli mägennoks, kudamban nimi oli Voipunmägi, i oli jo läz Vifaniad i Viffagiad, hän oigenzi edelpäi kaks’ openikad 30i sanui: «Mängat külähä, kudamb om sigä edes.
Konz tulet sinna, tö nägištat oslanvarzan, kudamb om sidotud i kudambal sel’gäs völ niken ei ištund.
Otkat se kütkespäi i togat tänna.
31Ku ken-ni küzub: „Mikš tö otat sen?“, ka sanugat ninga: „Ižandale tarbiž se“.»
32Oigetud mehed läksiba i löuziba kaiken, kut Iisus oli heile sanunu.
33Konz hö otiba oslanvarzan kütkespäi, sen ižandad küzuiba: «Mikš tö otat oslan?»
34Hö sanuiba: «Ižandale tarbiž se.»
35Hö toiba varzan Iisusale, paniba ičeze sobad sen sel’gha i abutiba Iisusale išttas raccile.
36Konz hän raccasti, rahvaz leviti ičeze sobad tele.
37Konz Iisus tuli läz sidä tahod, kuspäi te laskese Voipunmägelpäi alahaks, kaik openikad surel änel da ihastusiš kitäškanziba Jumalad kaikiš suriš tegoiš, kudambad hö oliba nähnuded.
38Hö kidastiba:   – Blahoslovidud olgha kunigaz,   kudamb tuleb Ižandan nimes!
Mir taivhas,   i ülenzoituz Jumalale korktoiš taivhiš!
39Erased farisejad rahvazkogospäi sanuiba Iisusale: «Opendai, kel’dä ičeiž openikoid!»
40No Iisus sanui heile: «Minä sanun teile: ku hö vaikastuba, ka siloi kived kidastaškandeba.»

41Konz Iisus tuli lähemba, hän nägišti lidnan i voikaškanzi.
42Hän sanui: «Ku sinä necen päivän el’gendaižid, mi tob sinei mirud!
No nügüd’ se om sinun sil’mišpäi peittud.
43Völ nägištad sinä sen aigan, konz sinun vihanikad tegeškandeba ümbri lidnas suren valan, ümbärdaškandeba sindai i ahtištaškandeba kaikiš polišpäi.
44Hö paneba sindai mantazale i rikoba sinun lapsid.
Sinai ei jä kived kiven päle, sikš miše sinä ed rižand aigad, konz Jumal oli läz sindai.»

45Iisus mäni pühäkodihe i kükseškanzi irdale nenid, ked oliba sigä mömas da ostmas.
46Hän sanui heile: «Pühiš Kirjutusiš om sanutud: „Minun kodi om kodi loičendan täht.
A tö tegit sen razbainikoiden peitsijaks.»
47Kaikuččen päivän hän openzi pühäkodiš.
Ülembaižed papid, käskištonopendajad i rahvahan vanhembad meletiba, kut voiži händast surmita.
48Hö nikut ei voinugoi ladidas siš, midä tehta hänele, sikš ku kaik rahvaz oli ümbri Iisusas kundelmas hänen sanoid.

20 Iisus erasen päivän openzi rahvast pühäkodiš i saneli hüväd vestid Jumalan polhe.
Ülembaižed papid i käskištonopendajad tuliba ühtes rahvahan vanhembidenke hänennoks 2i küzuiba hänel: «Sanu meile, miččel valdal sinä teged necen.
Ken andoi sinei necen valdan?»
3Iisus sanui heile: «Minä-ki küzun teil üht azjad.
Sanugat tö-ki minei, 4kuspäi Joan sai valdan valatada, taivhaspäi vai rahvahaspäi?»
5Hö pagižeškanziba kesknezoi: «Ku sanum: „Taivhaspäi“, – hän sanub: „Ka mikš tö et usknugoi hänele?
6A ku sanum: „Rahvahaspäi“, ka kaik rahvaz taciškandeb meihe kivid surmhasai, sikš ku hö uskoba lujas, miše Joan om Jumalan sanankandai.»
7I hö sanuiba, miše ei tekoi necidä.
8Iisus sanui heile: «Minä-ki en sanu teile, miččel valdal minä necidä kaiked tegen.»

9Iisus pagiži möst rahvahale i sanui necen ozoitezstarinan: «Mez’ ištuti vinpusadun, andoi sen kortomaha vinmarjan kazvatajile i ajoi pit’käks aigaks neciš maspäi.
10Ičeze aigan hän oigenzi käskabunikan vinmarjan kazvatajidennoks, miše hö andaižiba hänele dol’an sadunsatusespäi.
No hö peksiba käskabunikan i oigenziba händast sigäpäi pal’hal kädel.
11Siloi ižand oigenzi toižen käskabunikan.
Vinmarjan kazvatajad peksiba händast-ki, huigenzoitiba i oigenziba sigäpäi pal’hal kädel.
12Hän oigenzi völ koumanden käskabunikan, no sidä-ki hö löiba verhesai i küksiba sigäpäi.
13„Midä minä tegeškanden?
– meleti vinpusadun ižand.
„Minä oigendan sinna minun armhan poigan.
Konz hö nägištaba händast, ka tedan, heile linneb huiged koskta händast.
14No ku vinmarjan kazvatajad nägištiba poigan, ka hö pagižeškanziba kesknezoi: „Hänele jäb kaik ižandaspäi.
Tulgat, rikkam poig, i hänen tatan ma linneb meiden!
15Hö küksiba händast vinpusaduspäi i rikoiba.»
«Midä vinpusadun ižand nügüd’ tegeb heile?»
küzui Iisus.
16«Hän tuleb i rikob nenid vinmarjan kazvatajid i andab vinpusadun toižile.»
«Ei, ei!»
– kidasti rahvaz sen kulištades.
17Iisus kacui rahvahaze i sanui: «Midä siloi oma nene Pühiden Kirjutusiden sanad?
– Kivi, kudamban sauvojad taciba laptaha,   om nügüd’ päkivi.
18Kaikutte, ken lankteb neche kivehe, se murendase, i kenen päle nece kivi lankteb, sidä mäzötab.»
19Käskištonopendajad i ülembaižed papid tahtoiba tabata Iisusad necil aigal, no hö varaižiba rahvast.
Hö el’genziba, miše Iisus necil ozoitezstarinal sanui heiden polhe.

20Käskištonopendajad i ülembaižed papid pidiba Iisusad sil’mnägubal i oigendeliba hänennoks kelenkandišijoid, kudambad heiteltihe oiktoikš.
Hö tahtoiba tabata händast hänen sanoiš, miše jäl’ges antta händast valdanpidäjiden i manižandan käzihe.
21Mehed sanuiba hänele: «Opendai, mö tedam, miše sinä pagižed i opendad oikti.
Sinä ed luge üht mest paremba tošt, a oiktas i sel’ktas opendad, kut eläda Jumalan mödhe.
22Om-ik oikti, miše mö maksam kesarile nalogad vai ei?»
23Iisus el’genzi heiden sanoiš manitusen i sanui: «Mikš tö manitelet mindai?
24Ozutagat minei dinarii.
Kenen kuva i nimi sigä om?»
«Kesarin», – hö sanuiba.
25Siloi Iisus sanui heile: «Antkat-žo kesarile mi kesarin om, i Jumalale mi Jumalan om.»
26Muga hö ei voinugoi rahvahan aigan tabata händast sanoiš.
Iisusan vastuz čududeli heid, i hö vaikastuiba.

27Iisusannoks tuliba erased saddukejad, kudambad sanuba, miše eläbzumišt ei ole.
Hö küzuiba hänel: 28«Opendai, Moisei om kirjutanu meile muga: „Ku miččel-se mužikal koleb vel’l’ lapsetoman i jäb ak, ka sille mužikale tarbiž otta vellen akan mehele i tehta laps’ vellele.
29Oli seičeme velled.
Vanhemb vel’l’ nai i koli lapsetoman.
30Toine vel’l’ oti hänen akan mehele, no hän-ki koli lapsetoman, 31sid’ koumanz’ nai, i muga naiba kaik seičeme toine toižen jäl’ghe.
Hö kaik koliba lapsitomin.
32Lopuks ak-ki koli.
33Kenen akan hän linneb, konz kaik eläbzuba?
Ved’ hän om olnu kaikiden seičemen akan.»
34Iisus sanui heile: «Neciš mirus naidas i mändas mehele.
35No hö, kudambid lugetas arvokahikš elämaha tulijas aigas, konz kollijad eläbzuba, siloi ei mängoi enamba mehele i ei naigoi.
36Hö ei voigoi enamb kolda, sikš ku hö oma angeloiden vuiččed.
Hö oma Jumalan lapsed, sikš ku Jumal om eläbzoitnu heid.
37A sen, miše kollijad eläbzuba, om ozutanu völ Moisei starinas süttunuden ternanpenzhan polhe.
Siš hän sanub, miše Ižand om Avraaman Jumal, Isakan Jumal i Jakovan Jumal.
38No hän ei ole kolnuziden Jumal, vaiše eläbiden.
Hänen täht kaik oma eläbad.»
39Erased käskištonopendajad siš sanuiba: «Hüvin sanuid, opendai.»
40Niken enambad ei rohtind küzuda hänel nimidä.

41Iisus küzui heil: «Kut voib sanuda, miše Messia om Davidan poig?
42David iče sanub Psalmoiden kirjas:   – Ižand sanui minun Ižandale:   Ištu minun oiktal kädel,   43kuni panen sinun vihanikad   sinun jaugoiden alle.
44Ku David kucub Messian Ižandaks, ka kutak Messia voib olda hänen poigan?»

45Kaiken rahvahan aigan Iisus sanui ičeze openikoile: 46«Varaikat käskištonopendajid!
Hö hüviš meliš käveleba pit’käd sädod päl i heile om mel’he, konz rahvaz sanub heile tervhensanoid irdoil.
Hö navediba ištta suimpertiš ezmäižil sijoil i praznikan aigan parahimil tahoil stolan taga, 47no anastaba leskiakoil pertid i loičeba pit’kha vaiše ozutesen täht.
Sikš heid sudiškatas völ kovemba.»

21 Iisus kacuhti i nägišti, kut elokahad panliba lahjoid rahaliphaze.
2Hän nägišti mugažo, kut üks’ gol’l’ leskiak pani liphaze kaks’ pen’t lepta-rahad.
3Hän sanui: «Todeks sanun teile: nece gol’l’ leskiak andoi enamban kaikid toižid.
4Kaik toižed andoiba lahjan Jumalale ičeze bohatas elospäi, a hän andoi gol’l’as elospäi kaiken, midä hänel oli elon täht.»

5Ku erased pagižiba pühäkodin polhe, miččil čomil kivil da lahjoil se om čomitadud, ka Iisus sanui: 6«Tuleb aig, konz kaik nece, mihe tö nügüd’ kacut, linneb tactud mantazale.
Tänna ei jä kived kiven päle.»

7Erased küzuiba: «Opendai, konz nece kaik linneb?
Mitte znam ozutab, miše nene azjad oma jo läz?»
8Iisus sanui: «Kackat, miše teid niken ei veiži vigaha.
Äjad tuleba i minun nimes sanuba: „Minä olen hän“, i „Aig om tulnu“.
No algat astkoi heiden jäl’ghe.
9I konz kulištat voiniden i rahvahan libundan polhe, ka algat pöl’gästugoi.
Necile pidab-ki tulda ezmäi, no necil kaik völ ei lopte.»
10I hän sanui heile: «Rahvaz libuškandeb tošt rahvast vaste i valdkund valdkundad vaste, 11i äjiš sijoiš linneba sured manrehkaidused, näl’g i pahad tartkibud.
Opakoid azjoid linneb äi, i taivhaspäi näguškandeb surid endustuzznamoid.
12No edel sidä teid tabadaškatas i kükseškatas kaikjalpäi.
Teid veškatas sudale suimpertihe, teid tacleškatas türmha, tö putuškandet kunigahiden i valdanpidäjiden käzihe minun nimen tagut.
13Siloi tö voit sanelda minun polhe.
14Vaiše muštkat, miše teile ei tarbiž edel sidä meletada, kut polestada ičtatoi.
15Minä andan teile mel’t pagišta muga, miše ni üks’ teiden vihanikoišpäi ei voi nimidä sanuda teile vastha i nikut vastustada teid.
16Teiden kazvatajad, velled, ičhižed i sebranikad möba teid, i erasid teišpäi rikoškatas.
17Kaik kandaškandeba vihan teiden päle minun nimen tagut.
18No ni üks’ hibuz ei lankte tühjan teiden päspäi.
19Püžugat lujas, muga tö kaičet ičetoi henged.»

20«Konz tö nägištat saldatjoukuid ümbri Jerusalimas, siloi tedištat, miše sen murendamine om läz.
21Siloi kaikile, ked eläba Judejas, tarbiž pageta mägile.
Nenile, kudambad oma lidnas, tarbiž joksta sigäpäi, a ked oma küliš, heile ei tarbiž tulda lidnaha.
22Sikš ku nene päiväd oma Jumalan namestusen päiväd, ka todenzub kaik, midä om kirjutadud.
23Voi nenid, kudambad nenil päivil oma kohtukahad vai imetaba lapsid!
Neche maha tuleb sur’ ahtištuz, necidä rahvast vasttab viha.24 Äi rahvast riktas surel veičel, toižid tabatas i väges vedas kaikjale verhiže maihe, i Jumalad tundmatomad rahvahad otaba Jerusaliman ičeze valdha.
Nece linneb sihe aighasai, kuni lopiše heiden aig.
25Päiväižes, kudmaižes i tähthiš näguškandeba znamad.
Meren aldod löden juraidaškandeba, i rahvahad man päl linneba sures ahtištuses i ei el’gendaškakoi, midä tehta.
26Mehed surmhasai pöl’gästuba sidä, mi tuleb necen mirun päle, sikš miše taivhan väged säregandeba.
27Siloi hö nägištaba Mehen Poigan, kudamb tuleb pil’ves sures väges i hoštoteses.
28Konz kaik nece zavodib tehtas, lekat päd rohktas, sikš miše tuleškanzi teiden vald.»
29Hän sanui heile ozoitezstarinan: «Kackat smokvanpuhu dai kaikihe puihe.
30Ku näget niiden puhknuded urbad, ka tö tedat, miše keza om jo läz.
31Muga se-ki, ku nägištat kaik nene azjad, ka tekat, miše Jumalan valdkund om läheli.
32Todeks sanun teile: nügüdläine rahvaz ei kado sihesai, konz kaik nece tegese.
33Taivaz i ma kadoba, no minun sanad ei kadogoi.»

34«Kackat, miše teiden südäimiš ei eläiži vaiše hibjan- i vinanhimod i elon holed, i nece päiv tuliži teidennoks äkkid.
35Se om kuti verk, kudamb tabadab kaikid eläjid man päl.
36Olgat kaiken aigan herkhil i loičkat, miše teid kactihe arvokahikš mända siriči kaikiš tulijoiš goriš i seižutadas Mehen Poigan edehe.»
37Päiväl Iisus openzi pühäkodiš, a ehtal hän kaiken lähtli sigäpäi i öl oli mägel, kudambad kuctas Voipunmägeks.
38Jo aigoiš homendesel rahvaz tuleskeli pühäkodihe kundelmaha händast.

22 Reskan leibän praznik, kudambad kuctas mugažo Äipäiväks, oli jo läz.
2Ülembaižed papid i käskištonopedajad meletiba, kutak saiži surmita Iisusad, sikš ku hö varaižiba sidä, midä rahvaz voib tehta.
3Siloi soton mäni Judaha, kudamb kuctas Iskariotaks; Juda oli üks’ kahtestoštkümnes openikaspäi.
4Hän läksi ülembaižiden papidennoks i pühäkodin varjoičijoiden pämehidennoks i pagiži heidenke, kut saiži antta Iisusan heiden käzihe.
5Hö ihastuiba i taričiba hänele rahad.
6Juda hökkähtui i varasti nügüd’ mugošt aigad, konz Iisusanke ei linne rahvast.

7Lopuks tuli se Reskan leibän praznikan päiv, kudamban tarbiž rikta äipäivlambaz.
8Iisus oigenzi Petran i Joannan lidnaha i sanui heile: «Mängat vaumištamha meile äipäivsömine.»
9Hö küzuiba: «Kuna sinä käsked vaumištada?»
10Hän sanui: «Ku tulet lidnaha, ka teile vastha putub mez’, kudamb kandab vezin’okačun.
Mängat hänen jäl’ghe sihe pert’he, kudambaha hän mäneb, 11i sanugat pertin ižandale: „Opendai küzui: kus om pertinpol’, kudambas minä voin söda äipäivsömižen ičein openikoidenke?
12Ižand ozutab teile ülembaižel žirul suren pertinpolen, kus kaik om laditud.
Vaumištagat sinna long.»
13Hö läksiba matkha, i kaik oli muga, kut Iisus oli heile sanunu.
Hö vaumištiba äipäivsömižen.

14Konz tuli aig, Iisus i kaks’toštkümne apostolad zavodiba söda.
15Hän sanui heile: «Olen lujas tahtoinu söda necen äipäivsömižen teidenke edel minun mokičust.
16Minä sanun teile: en enambad söškande sidä sihesai, kuni linneb todesine äipäivsömine Jumalan valdkundas.»
17Hän oti kädehe mal’l’an, kiti Jumalad i sanui: «Otkat nece i jagagat kesknetoi.
18Minä sanun teile: enambad en joškande vinpuspäi sadud vinad sihe päivhäsai, konz tuleb Jumalan valdkund.»
19Sid’ hän oti leibän, kiti Jumalad, lohkaiži leibän i andoi sen openikoile i sanui: «Nece om minun hibj, kudamb anttas teiden täht.
Tehkat nece minun muštoks.»
20Ehtlongin lopus hän mugažo oti mal’l’an i sanui: «Nece mal’l’ om uz’ kožmuz minun veres, kudamb vodaškandeb teiden täht.
21No necen sömlaudan taga ühtes minunke ištub sömäs minun möi-ki.
22Mehen Poig lähteb tägäpäi ani muga, kut hänele om märitud lähtta, no gor’a sille, ken möb händast!»
23Openikad zavodiba küzelta toine tošt, ken heišpäi sen tegeb.

24Openikoiden keskes oli rid sen polhe, keda heišpäi voib lugeda kaikid vanhembaks.
25Siloi Iisus sanui heile: «Kunigahad oma ičeze rahvahan ižandad, i mehid, kudambad pidäba rahvast valdan al, kuctas hüväntegijoikš.
26No teile ei voi tehta muga.
Ken teiden keskes om vanhemb, se olgha kut kaikid noremb, a ken om pämez’, olgha kut käskabunik.
27Ken om vanhemb, se-ik kudamb ištub sömäs, vai se, kudamb toskeleb hänele sömäd?
Ei-ik se, kudamb ištub sömäs?
No minä olen teiden keskes kut se, kudamb toskeleb sömäd.
28Tö olet olnuded kaiken aigan minunke minun ahtištusiš.
29Sikš minä jätan teile kunigazvaldan, muga kut minun Tat om minei jätnu.
30Tö voiškandet minun valdkundas söda i joda minun stolalpäi, ištta valdištmil i sudida Izrail’an kahttoštkümned heimod.»

31Ižand sanui: «Simon, Simon!
Soton om pakičenu segloida teid kuti nižud.
32No minä olen loičnu sinun täht, miše sinun uskond ei sambuiži.
I konz pördatoi tagaze, vahvišta uskondvellid.»
33Petr sanui hänele: «Ižand, sinunke minä olen vaumiž mända kut türmha muga surmale-ki.»
34No Iisus sanui: «Minä sanun sinei, Petr: ei ehti kukoi launda tämbei, kut sinä koumašti sanud, miše ed tunde mindai.»

35Iisus sanui openikoile: «Konz minä olin oigendanu teid matkha kukroižeta, šauguta i kengita, olit-ik tö sures mairhes?»
«Em», hö sanuiba.
36Siloi Iisus sanui heile: «Nügüd’ om toižin.
Kenel om kukroine, otkaha se kerdale, mugažo i šaugun.
Kenel ei ole sur’t vešt, mögaha hän pälembaižen soban i ostkaha veič.
37Sikš tekat, nenile Pühiden Kirjutusiden sanoile-ki pidab todenzuda minus: „Händast lugetihe razbainikaks.
Kaik, midä om kirjutadud minun polhe, nügüd’ todenzub.»
38Openikad sanuiba: «Opendai, täs om kaks’ sur’t vešt.»
«Täudub», hän sanui.

39Iisus läksi lidnaspäi i mäni kut i kaiken Voipunmägele.
Openikad oliba hänenke.
40Tuldes sinna Iisus sanui heile: «Loičkat, miše et putuiži manitushe.»
41Iče mäni vähän edemba, kombištui i loiči: 42«Tatam, ku tahtoid, ka kanda nece mal’l’ siriči mindai.
No olgha nece sinun taht, a ei minun.»
43Siloi taivhaspäi tuli hänennoks angel i vahvišti händast.
44Sures opalas Iisus loiči völ lujemba, i hänen higo oli kut veren tippud, kudambad lanksiba maha.
45Konz hän loičendan jäl’ghe libui i pördihe openikoidennoks, ka löuzi heid magadamas, sikš ku opal oli väzutanu heid.
46«Midä tö magadat?»
– hän sanui.
«Libugat i loičkat, miše et putuiži manitushe.»

47Konz Iisus völ pagiži, sinna tuli kogo rahvast, i heiden edes astui Juda, üks’ kahtestoštkümnes openikaspäi.
Juda mäni Iisusannoks tervehtamha händast.
Ved’ hän oli edelpäi sanunu heile mugoižes znamas: Keda minä tervehtan, se om-ki hän.
48A Iisus sanui hänele: «Juda, tervehtaden-ik sinä möd Mehen Poigan?»
49Konz kaik, ked oliba Iisusanke, el’genziba azjan, hö sanuiba: «Ižand, iškta-ik meile surel veičel?»
50Üks’ heišpäi iški-ki ülembaižen papin käskabunikan ninga, miše čapoi hänen oiktan korvan.
51No Iisus sanui: «Ei!
Antkat olda.»
Hän kosketi mehen korvan i tegi sen tervheks.
52Sid’ Iisus sanui ülembaižile papile, pühäkodin varjoičijoiden pämehile i rahvahan vanhembile, kudambad oliba tulnuded händast tabadamha: «Olen-ik minä razbainik, ku tö tulet tabadamha mindai sured veičed i seibhad kädes?
53Kaikuččen päivän minä olen olnu teidenke pühäkodiš, i tö et lendnugoi kät minun päle.
No nügüd’ om teiden aig, nügüd’ om pimedan vald.»

54Hö tabaziba Iisusan i läksiba vemha händast ülembaižen papin pert’he.
Petr astui edahali Iisusan jäl’ghe.
55Keskele ezitanhad hö viritiba nodjon, i kaik ühtes ištuihe sen verhe, Petr-ki ištuihe heiden keskhe.
56Üks’ käskabunik-neižne nägišti händast nodjonno ištmas, kacui hänehe tarkašti i sanui: «Hän-ki oli sen mehenke ühtes.»
57Petr sanui neiččele, miše ei olend, i ližazi völ: «Minä en tunde händast.»
58Pordoine aigad mäni, i üks’ mez’ nägišti händast i sanui: «Sinä-ki oled siš sebraspäi.»
No Petr sanui: «En, vellüdem, en ole.»
59Päliči časus völ üks’ mez’ sanui lujas: «Ka, hän-ki oli sen mehenke, hän-ki om galilejalaine.»
60No Petr sanui: «En el’genda, miš sinä pagižed.»
I sid’-žo, Petran pagištes, launuškanzi kukoi.
61Ižand kärauzihe i kacuhti Petraha, i Petrale johtui mel’he, kut Ižand oli hänele sanunu: «Edel ku kukoi launub, sinä koumašti sanud, miše ed tunde mindai.»
62Hän läksi sigäpäi i itkeškanzi lujas.

63Mehed, kudambad pidiba Iisusad, nagroiba i löiba händast.
64Hö saupsiba hänen sil’mäd, löiba händast modho i küzeliba: «Ka sanu-ške, ken sindai löi!»
65Hö äjil toižil-ki sanoil lajiba händast.

66Konz päiduškanzi, kogozihe rahvahan vanhembad, ülembaižed papid i käskištonopendajad i veiba Iisusan heiden Nevondkundan edehe.
67Hö küzuiba hänel: «Sinä-k oled Messia?
Sanu meile.»
Hän sanui: «Ku sanun teile, ka tö et uskkoi, 68i ku midä-ni küzun teil, ka tö et antkoi vastust i et pästkoi mindai.
69No neciš aigaspäi Mehen Poig ištuškandeb Vägevan Jumalan oiktal kädel.»
70Siloi hö kaik sanuiba: «Ka sinä-k oled Jumalan Poig?»
Iisus sanui heile: «Tö iče sanut, miše minä olen.»
71Siloi hö kirgouziba: «Mitte todištuz meile völ tarbiž?
Ved’ mö iče kulim sen hänen suspäi.»

23 Hö läksiba sigäpäi kaik ühtes i veiba Iisusan Pilatan edehe 2i väritaškanziba händast.
Hö sanuiba: «Mö voim sanuda vahvas, miše nece mez’ segoitab meiden rahvast.
Hän ei käske rahvahale maksta nalogoid kesarile i sanub, miše hän om Messia, kunigaz.»
3Pilat küzui Iisusal: «Oled-ik sinä evrejalaižiden kunigaz?»
«Sinä sen sanuid», Iisus sanui.
4Pilat sanui ülembaižile papile i rahvazkogole: «Minä en löuda nimittušt vigad, miš väritada necidä mest.»
5No hö udes i udes saneliba ühthe änhe: «Hän semendab torad ičeze opendusel kaikiš Judejan agjoiš, Galilejaspäi tännasai.»

6Pilat kulišti sanan Galileja i küzui, om-ik mez’ galilejalaine.
7Konz tedišti, miše Iisus oli siš tahospäi, kudamb oli Irodan valdan al, hän oigenzi Iisusan Irodannoks, sikš miše se oli nenil päivil Jerusalimas.
8Irod ihastui lujas, konz nägišti Iisusan.
Hän amu jo tahtoi vastata händast.
Hän oli äjan kulnu Iisusan polhe i nadeihe, miše Iisus tegiži hänen sil’miš miččen-ni čudon.
9Midä hän vaiše ei küzelend Iisusal, no Iisus ei andand hänele nimittušt vastust.
10Ülembaižed papid i käskištonopendajad seižuiba sigä i lujas väritiba Iisusad.
11Irod i hänen saldatad zavodiba nügüd’ hondostada Iisusad i nagrda händast.
Sid’ Irod pani hänen päle čoman sädon i oigenzi tagaze Pilatannoks.
12Sil päiväl Pilat i Irod tegihe sebranikoikš; nechesai hö oliba vihanikad kesknezoi.

13Pilat kogozi ühthe ülembaižid papid, valdanpidäjid i rahvast 14i sanui heile: «Tö toit necen mehen minunnoks i väritat händast, miše hän libutab rahvast pämehid vaste.
Teiden aigan minä olen pagižnu hänenke i kulnu händast, no en löudand nimittušt vigad, miš tö händast väritat.
15Irod-ki ei löudand, ved’ minä olin oigendanu necen mehen hänennoks.
Nece mez’ ei tegend nimidä, miš voiži sudida händast surmale.
16Ezmäi minä käsken händast löda i sid’ pästan valdale.»
17Hänele tarbiž-ki praznikan aigan pästta heile üks’ mez’ türmaspäi.
18No kaik kidastaškanziba ühthe änhe: «Surmita nece mez’!
Pästa meile Varavva!»
19Varavva oli tactud türmha sen tagut, miše libutoiti lidnan rahvast pämehid vaste i rikoi mehen.
20Pilat möst pagižeškanzi, ku tahtoi pästta Iisusad.
21No rahvaz kidasti: «Nagloiče, nagloiče händast!»
22Pilat sanui heile koumanden kerdan: «Midä pahad hän om tehnu?
En löudand hänes nimittušt vigad, miš voiži sudida surmale.
Ezmäi minä käsken händast löda i sid’ pästan valdale.»
23No hö kidastiba surel änel i völ lujemba pakičiba, miše Iisus oliži nagloitud.
Necil kidastusel hö i ülembaižed papid saiba, midä tahtoiba.
24Pilat lopuks tegi muga, kut hö pakičiba.
25Hän andoi heile sen mehen, kudamban hö tahtoiba – mehen, kudamb oli tactud türmha rahvahan libutusen i rikondan tagut, a Iisusan hän andoi heiden valdha.

26Konz Iisusad veškatihe sigäpäi, saldatad tabaziba tel kirinejalaižen mehen, kudamban nimi oli Simon.
Hän astui lidnaha pöudolpäi; hänele käsktihe kantta rist Iisusan jäl’ghe.
27Hänen jäl’ghe astui sur’ rahvazkogo, i mugažo äi akoid, kudambad voikiba i itkiba Iisusas.
28No Iisus kärauzihe heihe i sanui: «Algat voikkoi minus, Jerusaliman tütred, voikkat ičetoi dol’as i lapsiš.
29Tuleb aig, konz sanutas: „Ozavad oma ned, ked ei voigoi sada last, ozavad ned vacad, kudambad ei sündutanugoi, i nižad, kudambad lapsid ei imetanugoi!
30Sen aigan mehed sanuba mägile: „Langekat meiden päle!
i mäthile: „Peitkat meid!
31I ku muga tehtas kazvajale pule, ka midä tegese kuivale?»

32Iisusanke surmale vedihe völ kaks’ tošt mest, kaks’ razbainikad.
33Konz tuldihe tahole, kudamban kuctas Pämal’l’aks, hö nagloičiba Iisusan i kaks’ pahantegijad, toižen hänen oiktale kädele, toižen hurale.
34No Iisus sanui: «Tatam, prosti heid, hö ei tekoi, midä tegeba.»
Saldatad taciba arbad i jagoiba Iisusan sobad kesknezoi.
35Rahvaz seižui i kacui.
Pämehed nagroiba Iisusad.
Hö sanuiba: «Toižid hän om päzutanu surmaspäi – päzutagha nügüd’ ičtaze, ku hän om Messia, Jumalan valitud mez’.»
36Mugažo saldatad nagroiba händast.
Hö tuliba hänennoks, taričiba hänele muiktad vinad 37i sanuiba: «Ku oled evrejalaižiden kunigaz, ka päzuta ičtaiž surmaspäi.»
38Iisusan pän päl oli kirjutadud grekan, latinan i evrejan kelel: «Nece om evrejalaižiden kunigaz.»
39Üks’ ristas ripujiš pahantegijoišpäi nagraškanzi Iisusad.
Hän sanui: «Ku sinä oled Messia, ka päzuta nügüd’ ičtaiž i meid!»
40No toine vastkarin lajiškanzi händast i sanui: «Ed-ik sinä varaida Jumalad, ved’ sinä iče-ki oled suditud surmale?
41No meid oikti om suditud, mö saim sen, midä meile tarbiž sada meiden tegoiden tagut, no nece mez’ ei ole tehnu nimidä pahad.»
42I hän sanui Iisusale: «Johtuta mindai, Ižand, konz tuled ičeiž valdkundaha.»
43Iisus sanui: «Todeks sanun sinei: tämbei-žo sinä linned minunke rajus.»

44Oli jo kudenz’ čas keskpäiväd, i pimed tegihe kaikes mas.
Se oli ühesandehe čashusai.
45Päiväine sambui.
I pühäkodin keskuudin rebini poleti.
46I Iisus kirgouzi komedal änel: «Tatam, sinun käzihe minä andan ičein hengen!»
Sanudes necen hän pästi hengen.
47Konz sadanpämez’ nägišti, midä tegihe, hän ülenzoiti Jumalad i sanui: «Nece mez’ todeks oli oiged.»
48I kaik nene mehed, kudambad surel kogol oliba keradanus kacmaha, necen nägištades pördihe kodihe i löiba ičtaze rindhiže.
49Kaik Iisusan tutabad seižuiba i edahanpäi kacuiba, midä tegihe.
Sigä oliba mugažo naižed, kudambad oliba hänenke tulnuded Galilejaspäi.

50Üks’ Nevondkundan mez’, Josif, hüvätabaine i oiged mez’, 51ei ühtnend Nevondkundan sudha i sihe, midä hö tegiba Iisusale.
Hän oli evrejalaižes Arimafejan lidnaspäi i varasti Jumalan valdkundad.
52Hän tuli Pilatannoks i pakiči Iisusan hibjad.
53Hän heiti sen ristaspäi, käri pölvazkanghaze i pani haudha, kudamb oli kaidud kal’l’oho i kudambaha völ nikeda ei olend mahapandud.
54Oli pätnič, evrejalaine sobat oli zavodimas.
55Naižed-ki, ked oliba tulnuded Iisusanke Galilejaspäi, läksiba Josifan jäl’ghe.
Hö nägiba kal’l’kauman i sen, kut Iisusan hibj pandihe sinna.
56Hö pördihe lidnaha i tegiba void i čomahajuižid voiškid, i sobatan hö oliba lebul käskišton mödhe.

24 Nedalin ezmäižel päiväl, ani aigoiš homendesel, naižed otiba kerdale čomahajuižid voiškid, kudambid hö oliba tehnuded, i mäniba kaumale.
Heidenke ühtes tuli erasid toižid-ki.
2Hö homaičiba, miše kivi oli heittud kal’l’kauman reiguspäi, 3i konz hö mäniba kauman südäimehe, ka ei löudnugoi Ižandan Iisusan hibjad.
4Konz hö čududelihe sidä, ühtnägoi heiden edes ozutihe kaks’ mest hoštabad sobad päl.
5Naižed pöl’gästuiba i kacuškanziba maha.
No mehed sanuiba heile: «Mikš ecit eläbad kollijoiden keskes?
6Händast ei ole tägä, hän om eläbzunu.
Muštat-ik tö, midä hän pagiži teile, konz völ oli Galilejas?
7Hän sanui: „Muga tarbiž tehtas, miše Mehen Poig anttas grähkhižiden käzihe i nagloitas ristha, a koumandel päiväl hän eläbzub“.»
8Siloi heile johtuiba mel’he nene Iisusan sanad.
9Pörttes kaumalpäi naižed sanuiba kaiken necen polhe ühteletoštkümnele openikale i kaikile toižile.
10Nene naižed oliba Magdalan Maria, Joanna, Jakovan mam Maria.
Heiden keskes oli toižid-ki.
Hö sanuiba kaiken apostoloile, 11no apostolad meletiba, miše nene heiden sanad oma tühjad, i ei usknugoi naižile.
12Petr läksi joksten kaumale.
Kumartes kal’l’kauman südäimehe hän nägišti vaiše sideged, kudambihe Iisus oli olnu kärdüd.
Hän läksi sigäpäi čududelden meles sihe, midä oli tehnus.

13Necil-žo päiväl kaks’ openikoišpäi astuiba külähä, kudamban nimi oli Emmaus, kunasai oli kuz’kümne stadijad Jerusalimaspäi.
14Hö pagižiba kesknezoi kaikes, midä oli tehnus.
15Konz hö pagižiba i küzeliba kesknezoi, Iisus iče läheni heihe i läksi heidenke.
16No heiden sil’mäd oliba kuti sogenuded, hö ei tundištanugoi händast.
17Iisus küzui heil: «Miš tö pagižet?
Mikš tö olet pahoiš meliš?»
18Toine heišpäi, kudamban nimi oli Kleopa, sanui: «Sinä-k oled Jerusalimas üksjaine kaikiš sinna tulnuzišpäi, ken ei teda, midä sigä om nenil päivil tehnus?»
19«A mi om tehnus?»
– Iisus küzui.
Hö sanuiba: «Ka se, mi om tehnus Iisusale Nazaretaspäi.
Nece mez’ oli Jumalan sanankandai, vägev sanoiš i tegoiš Jumalan i kaiken rahvahan edes.
20Meiden ülembaižed papid i valdanpidäjad andoiba sudida händast surmale i nagloita händast ristha.
21No mö panim ičemoi nadejad sihe, miše hän oli se, kudamb andab valdan Izrail’ale.
I nece völ ei ole kaik.
Tämbei om jo koumanz’ päiv, konz kaik nece tegihe, 22a nügüd’ erased naižed meiden sebraspäi sanuiba meile čudon.
Aigoiš homendesel hö kävuiba kaumale, 23no ei löudnugoi hänen hibjad.
Konz hö pördihe, ka sanuiba: heile ozutihe angelad i sanuiba, miše Iisus om eläb.
24Erased meišpäi mäniba kaumale i löuziba sigä kaiken muga, kut naižed oliba sanunuded.
Iisusad hö ei nähnugoi.»
25Siloi Iisus sanui heile: «Voi teid meletomid i el’getomid!
Kut hilläs tö uskot kaikehe sihe, midä Jumalan sanankandajad oma pagižnuded!
26Ei-ik muga Messiale pidi-ki mokitas i tulda ičeze hoštoteshe?»
27I zavodides Moisejan i kaikiden Jumalan sanankandajiden kirjutusišpäi, hän sel’genzoiti heile, midä kaikiš Pühiš Kirjutusiš oli sanutud hänen polhe.
28Konz hö oliba jo läz küläd, kuna astuiba, Iisus kuti ozuteli heile, miše tahtoib mända edemba, 29no hö seižutiba händast i sanuiba: «Jä meidenke.
Zavodib jo ehttuda.»
Ninga hän mäni heidenke pert’he i jäi sinna.
30Konz hän oli heidenke sömäs, hän oti leibän, kiti Jumalad, lohkaiži leibän i andoi sen heile.
31Siloi heiden sil’mäd avaižihe, i hö tundištiba händast.
No necen aigan hän jo kadoi heiden sil’mišpäi.
32Hö sanuiba toine toižele: «Kut ei hüpähtanugoi meiden südäimed rindhišpäi, konz hän tel pagiži meidenke i openzi meid, kut el’geta Pühid Kirjutusid!»
33Sid’-žo hö libuiba stolan tagapäi, läksiba matkha i pördihe Jerusalimha.
Sigä oliba nene üks’toštkümne apostolad i toižed, ked oliba heiden sebraspäi, 34i hö sanuiba: «Ižand todeks om eläbzunu!
Hän ozutihe Simonale.»
35Sid’ nene kaks’ openikad mugažo starinoičiba, midä tel oli tehnus i kut hö oliba tundištanuded Iisusan, konz hän lohkaiži leibän.

36Konz hö völ pagižiba necen polhe, Iisus iče seižutihe heiden keskhe i sanui: «Tervhen elät!»
37Hö varaidusiš i pöl’gästusiš meletiba, miše heile ozutihe kollii.
38No Iisus sanui heile: «Mikš tö olet muga pöl’gästunuded?
Mikš mugoižed meletused tuleba teiden südäimihe?
39Kackat minun käzihe i minun jaugoihe; minä nece olen.
Kosketagat mindai, kackat iče.
Kollijaspäi lähtnudel hengel ei voi olda lihad i luid, a minai, kut tö näget, om.»
40Muga sanudes hän ozuti heile ičeze käded i jaugad.
41No konz hö ihastusiš ei voinugoi völ uskta, vaiše čududelihe, Iisus küzui: «Om-ik teil tägä mittušt-ni sömäd?»
42Hö andoiba hänele palaižen pašttud kalad i met.
43Hän oti i söi ned heiden edes.
44Iisus sanui heile: «Necen polhe minä pagižin oldes teiden keskes.
Kaikele necile pidi tehtas, min polhe Moisejan käskištos, Jumalan sanankandajiden kirjoiš i psalmoiš om minun polhe kirjutadud.»
45Siloi hän avaiži heiden meled, miše hö voiba el’geta Pühid Kirjutusid.
46Hän sanui heile: «Muga om kirjutadud: Messiale pidi mokitas i koumandel päiväl eläbzuda kollijoišpäi.
47Kaikile rahvahile Jerusalimaspäi zavodides tarbiž hänen nimes sanelda: Käraukatoiš grähkišpäi, i muga hän pästab teiden grähkäd.
48Tö olet necen todištajad.
49Minä oigendan teile sidä, midä minun Tatain om toivotanu.
Olgat Jerusalim-lidnas sihesai, kuni teile anttas väged taivhaspäi.»

50Iisus vei openikoid lidnaspäi lähele Vifaniad, lendi käded i blahoslovi heid.
51I blahoslovides hän zavodi erigata heišpäi, i händast ottihe ülähäks taivhaze.
52Openikad kumarzihe hänele mahasai i ihastusiš i hüviš meliš pördihe Jerusalimha.
53Hö oliba kaiken aigan pühäkodiš, ülenzoitiba i kitiba Jumalad.
Amin’.

1 Ezmäi oli Sana.
Sana oli Jumalanno,  i Sana oli Jumal.
2Jo ezmässai Sana oli Jumalanno.
3Kaik oli sündnu Sanan kal’t.
Nimidä, midä oli sündnu,  ei ole sündnu häneta.
4Hänes oli elo,  i elo oli mehiden lämoi.
5Lämoi hoštab pimedas,  pimed ei voind vägestada sidä.
6Tuli mez’, kudamban oli oigendanu Jumal.
Hänen nimi oli Joan.
7Hän tuli todištamha, sanelemha lämoin polhe, miše kaik zavodižiba uskta hänen sanoiden kal’t.
8Hän ei olend iče nece lämoi, no hän tuli sanelemha lämoin polhe.
9Oli todesine lämoi, kudamb palab kaikuččele mirhu tulijale mehele.
10Mirus hän oli,  i mir oli sündnu hänen kal’t,  no se ei tundend händast.
11Hän tuli ičeze rahvahannoks,  no hänen rahvaz ei vasttand händast.
12No kaikile, ked vastsiba händast,  hän andoi valdan tehtas Jumalan lapsikš,  kaikile, kudambad uskoba hänen nimehe.
13Hö ei olgoi sündnuded mehen verespäi,  ei hibjan himon tagut,  ei mužikan tahtospäi,  a Jumalaspäi.
14Sana tegihe meheks  i eli meiden keskes.
Mö nägim hänen hoštotesen,  hoštotesen, kudamban Tat andab  üksjaižele Poigale.
Hän oli täuz’ armoid i tot.
15Joan todišti hänes i sanui kirkten: «Hän om se, kenen polhe sanuin: Se, ken astub minun jäl’ghe, om suremb mindai, sikš ku hän om olnu jo edel mindai.»
16Hänen agjatomiš armoišpäi  mö kaik olem sanuded hüvüt udes i udes.
17Käskišt anttihe Moisejan kal’t,  armod i tozi tuliba Iisusan Hristosan kal’t.
18Jumalad niken nikonz ei ole nähnu.
Üksjaine Poig, kudamb om kaiken Tatanke,  om avaidanu meile sen, mitte Jumal om.

19Nece om Joannan todištuz: konz evrejalaižiden pämehed oigenziba Jerusalimaspäi papid i levialaižid küzumaha hänel: «Ken sinä oled?», 20ka Joan sanui heile kohtha toden.
Hän sanui: «En minä ole Messia.»
21«A ken oled?»
hö küzuiba.
«Oled-ik Ilja?»
«En ole», Joan sanui.
«Oled-ik sinä se Jumalan sanankandai?»
Hän sanui: «En.»
22Siloi hö sanuiba: «A ken sinä oled?
Meile tarbiž veda vastuz heile, ked meid oma oigendanuded.
Midä sanud ičeiž polhe?»
23Joan sanui: «Minä olen kirgujan än’ rahvahatomas mas: „Tazoitagat Ižandale te!
Muga Jumalan sanankandai Isaija om endustanu.»
24Ned, keda oli oigetud Joannannoks, oliba farisejad.
25Hö küzuiba hänel: «Mikš valatad mehid, ku ed ole Messia, ed ole Ilja da ed ole Jumalan sanankandai?»
26Joan sanui: «Minä valatan vedel, no teiden keskes om jo toine, keda tö et tuntkoi.
27Hän om se, ken tuleb minun jäl’ghe, no hän om suremb mindai, i minä en rohti rušta hänen kengiden pagloid.»
28Nece oli Jordanjogen toižel randal, Vifavaras, kus Joan oli valatamas.

29Toižel päiväl Joan nägišti, miše Iisus tuleb hänennoks.
Joan sanui: «Naku om Jumalan Vodnaz, kudamb otab ičeze päle mirun grähkän!
30Hän om se, kudamban polhe sanuin: „Minun jäl’ghe tuleb mez’, kudamb om suremb mindai, sikš ku hän om olnu edel mindai.
31Minä en tundend händast, no vaiše necen täht olen tulnu valatamha vedel, miše Izrail’ voiži tedištada, ken hän om.»
32Joan todišti i sanui: «Minä nägin, kut Heng laskihe taivhaspäi ku kühkjaine i jäi hänen päle.
33Minä-ki en tundend händast.
No hän, kudamb oigenzi mindai valatamha vedel, sanui minei: „Konz nägištad mehen, kudamban päle Heng laskese i jäb, ka hän om se, kudamb valatab Pühäl Hengel.
34Minä olen sen nähnu i todištanu, miše nece mez’ om Jumalan Poig.»

35Toižel päiväl Joan möst seižui sil-žo tahol, i hänenke oli kaks’ hänen openikad.
36Konz hän nägišti, miše Iisus astub siriči, hän sanui: «Naku om Jumalan Vodnaz!»
37Konz nene kaks’ openikad kulištiba hänen sanad, hö läksiba Iisusan jäl’ghe.
38Iisus kärauzihe, nägišti, miše hö astuba hänen jäl’ghe, i küzui: «Midä tö tahtoit?»
Hö sanuiba: «Ravvi,»( nece znamoičeb opendai) «kus sinä eläd?»
39«Tulgat, siloi nägištat», Iisus sanui.
Hö mäniba i nägištiba, kus hän eläb, i jäiba hänenke sikš päiväks.
Oli jo kümnenz’ čas.
40Üks’ kahtespäi, ken kuli Joannan sanad i läksi Iisusan jäl’ghe, oli Andrei, Simon Petran vel’l’.
41Hän ezmäks mäni ičeze vellen Simonannoks i sanui hänele: «Mö olem löudnuded Messian!»( nece znamoičeb Hristos).
42Andrei vei händast Iisusannoks.
Iisus kacuhti hänehe i sanui: «Sinä oled Simon, Jonan poig.
Minä andan sinei uden nimen Kifa», nece znamoičeb: Kal’l’, Petr.
43Toižel päiväl Iisus kerazihe lähtmaha Galilejaha.
Hän vastsi Filippan i sanui hänele: «Lähtkam minunke.»
44Filip oli Vifsaidaspäi, siš-žo lidnaspäi, kuspäi Andrei i Petr.
45Filip vastsi Nafanailan i sanui hänele: «Mö löuzim sen, kenen polhe kirjuti Moisei käskištos i kirjutiba Jumalan sanankandajad!
Hän om Iisus, Josifan poig Nazaretaspäi.»
46Nafanail küzui: «Voib-ik Nazaretaspäi tulda midä-ni hüväd?»
«Tule i nägištad», sanui Filip.
47Konz Iisus nägišti, miše Nafanail astub hänennoks, hän sanui: «Naku om todesine izrail’aine!
Hän ei ole vällišpä.»
48«Kuspäi sinä mindai tunded?»
küzui Nafanail.
Iisus sanui hänele: «Edel sidä völ, konz Filip kucui sindai, minä nägin sindai smokvanpun al.»
49Nafanail sanui: «Ravvi, sinä oled Jumalan Poig, sinä oled Izrail’an kunigaz!»
50Iisus sanui hänele: «Sinä uskod sikš, miše minä sanuin sinei: „Minä nägin sindai smokvanpun al“.
Nägištad völ surembid-ki azjoid.»
51I hän virki: «Todest tozi sanun teile: neciš aigaspäi tö nägištat, miše taivaz om avoin, i nägištat, kut Jumalan angelad käveleškandeba ülähän i alahan sigä, kus Mehen Poig om.»

2 Koumandel päiväl tehtihe Galilejan Kanas sai.
Iisusan mam oli sigä, 2i mugažo Iisus i hänen openikad oli kuctud sajaha.
3Vin lopihe kesken, i mam sanui Iisusale: «Heil ei ole vinad.»
4No Iisus sanui: «Jäta mindai.
Minun aig völ ei ole tulnu.»
5Hänen mamaze sanui abunikoile: «Midä hän sanub teile, tehkat se.»
6Sigä oli kuz’ kivišt veziastijad evrejalaižiden puhtastuzveroiden täht.
Kaikuččehe astijaha mülüi kaks’ vai koume metretes-märad vet.
7Iisus sanui abunikoile: «Täutkat astijad vedel», i hö täutiba ned röunoihesai.
8Sid’ hän sanui: «Amundagat nügüd’ sidä i vegat praznikan pämehele», i hö veiba.
9Pämez’ mujahti vet: se oli tehnus vinaks.
Hän ei tedand, kuspäi oli necen vin, a abunikad, kudambad oliba amundanuded vet astijaspäi, teziba.
Muga hän kucui ženihon ičezennoks 10i sanui: «Kaik taričeba ezmäi hüväd vinad, a jäl’ges, konz adivod humalzuba, taričeba hondombad.
No sinä oled kaičenu hüvän vinan neche aighasai.»
11Nece oli Iisusan ezmäine tundmuztego, i hän tegi sen Galilejan Kanas.
Hän toi ičeze korktan arvon sil’mnägubale, i hänen openikad uskoškanziba hänehe.
12Jäl’ghe necidä Iisus, hänen mamaze, hänen velled i hänen openikad mäniba Kapernaumha i oliba sigä äjak-se päiväd.

13 Evrejalaine Äipäivän praznik läheni, i Iisus mäni Jerusalimha.
14Pühäkodiš hän nägišti mehid, kudambad möiba härgid, lambhid i kühkjaižid žertvaks.
Sigä ištuiba mugažo rahanvajehtajad.
15Iisus tegi kunutan noran seiktemišpäi i küksi heid kaikid pühäkodišpäi: mehid, lambhid i härgid.
Hän taci vajehtajiden rahad maha i kukerzi heiden stolad.
16Kühkjaižiden möjile hän sanui: «Vegat lindud tägäpäi!
Algat tehkoi minun Tatan pertid möndsijaks!»
17Siloi openikad johtutiba, miše Pühiš Kirjutusiš om sanutud: «Hol’ sinun pertin polhe, Jumal, kulutab mindai.»
18Siloi evrejalaižed sanuiba Iisusale: «Miččel tundmuztegol ozutad meile, miše sinai om vald tehta muga?»
19Iisus sanui: «Murendagat nece pühäkodi, i minä seižutan sen udes koumes päiväs.»
20Siloi evrejalaižed sanuiba: «Nece pühäkodi tehtihe nel’l’kümne kuz’ vot.
Sinä-k seižutad sen koumes päiväs?»
21Pagištes pühäkodin polhe, Iisus sanui ičeze hibjan polhe.
22Konz hän eläbzui kollijoišpäi, openikad johtutiba nene hänen sanad, i hö uskoiba Pühiže Kirjutusihe i sihe, midä Iisus oli sanunu.
23Konz Iisus oli Äipäivän praznikan Jerusalimas, äjad uskoiba hänen nimehe, konz nägištiba nene tundmuztegod, kudambad hän tegi.
24No Iisus iče ei avaidand ičtaze heile, sikš miše hän tunzi heid kaikid.
25Hänele ei pidand, miše hänele sanutihe, mitte mez’ om, sikš ku hän iče tezi, midä mehes om.

3 Farisejiden sebras oli mez’, kudamb kuctihe Nikodimaks, üks’ evrejalaižiden pämehišpäi.
2Hän tuli öl Iisusannoks i sanui: «Ravvi, mö tedam, miše sinä oled opendai, kudamban om oigendanu Jumal.
Niken ei voi tehta mugomid tundmuztegoid kut sinä teged, ku Jumal ei ole hänenke.»
3Iisus sanui: «Todest tozi sanun sinei: ku mez’ ei sündu ülähänpäi, ka hän ei voi nägištada Jumalan valdkundad.»
4Nikodim küzui: «Kut vanh mez’ voib sünduda udes?
Ved’ hän ei voi mända tagaze maman vacha i sünduda toižen kerdan?»
5Iisus sanui: «Todest tozi sanun sinei: ku mez’ ei sündu vedespäi i Hengespäi, ka hän ei voi putta Jumalan valdkundaha.
6Mehespäi sündub mez’, a Hengespäi sündub heng.
7Ala čududelde, miše sanuin sinei: „Teile tarbiž sünduda ülähänpäi.
8Heng om kuti tullei, kudamb puhub kus tahtoib.
Sinä kuled sen än’t, no ed teda, kuspäi se puhub i kuna se puhub.
Muga tegese kaikile, ked oma sündnuded Hengespäi.»
9«Kut nece kaik voib olda?»
Nikodim küzui hänel.
10Iisus sanui: «Ed-ik sinä, Izrail’an opendai, el’genda necidä?
11Todest tozi sanun sinei: Mö pagižem, midä tedam, i todištam, midä olem nähnuded, a tö et otkoi meiden sanoid südäimehe.
12Ku olen sanunu teile necen mirun azjoiš, a tö et uskkoi, ka kut voit uskta, ku pagižeškanden teile taivhaližiš azjoiš?
13Niken ei ole libunu taivhaze, vaiše hän, ken om taivhaspäi tänna tulnu: Mehen Poig, kudamb om taivhas.
14Muga kut Moisei rahvahatomas mas libuti kün ülähäks, muga tarbiž Mehen Poig-ki libutada ülähäks, 15miše ni üks’, ken uskob hänehe, ei kadoiži, a saiži igähižen elon.
16Jumal om armastanu mirud muga äjal, ka andoi ičeze üksjaižen Poigan, miše ni üks’, ken hänehe uskob, ei kadoiži, a saiži igähižen elon.
17Ei sen täht Jumal oigendand ičeze Poigad mirhu, miše sudida sidä, a sen täht, miše mir hänen kal’t päzuiži pahaspäi.
18Ken uskob hänehe, ei linne suditud, no ken ei usko, om jo suditud, sikš ku ei ole usknu Jumalan üksjaižen Poigan nimehe.
19Sud om siš, miše lämoi om tulnu mirhu, no ičeze pahoiden tegoiden tagut mehed oma enamban navedinuded pimedad mi lämoid.
20Se, kudamb tegeb pahad, ei navedi lämoid; hän ei tule lämoinnoks sikš, miše hänen pahad tegod ei pal’l’astuiži.
21No se, kudamb eläb toden mödhe, tuleb lämoinnoks, miše hänen tegod tuližiba sil’mnägubale: ned om tehtud Jumalan edes.»

22Necen jäl’ghe Iisus läksi ičeze openikoidenke Judejaha.
Hän eli sigä heidenke kuverdan-se aigad i valati mehid.
23Joan mugažo valati; hän oli Enonas, läz Salimad, kus oli äi vet.
Mehed tuliba sinna, i heid valatadihe.
24Joan ei olend völ tactud türmha.
25Kerdan Joannan openikad ridleškanziba evrejalaižidenke puhtastuzkäsköiden polhe.
26Hö mäniba Joannannoks i sanuiba: «Ravvi, nügüd’ valataškanzi mugažo se mez’, kudamb oli sinunke Jordanjogen toižel polel i kudamban polhe sinä hüvin todištid.
Kaik mäneba hänennoks.»
27Joan sanui: «Mez’ ei voi otta nimidä, ku hänele ei linne anttud necidä taivhaspäi.
28Tö iče voit todištada, miše minä sanuin: „En minä ole Messia, a mindai oigetihe edel händast.
29Ženih om se, kudambal om nevest.
No ženihon läheline mez’ seižub hänen rindal i kundleb, midä hän pagižeb, i kundeltes händast lujas ihastub.
Minai-ki om nügüd’ mugoine ihastuz, i se om täutnus.
30Hänele tarbiž tehtas surembaks, i minei penembaks.
31Hän, ken tuleb ülähänpäi, om kaikid korktemb.
Hän, ken om miruspäi, om maine i pagižeb necen mirun azjoiden polhe.
Hän, ken tuleb taivhaspäi, om kaikid korktemb i 32todištab sidä, midä om nähnu i kulnu, no niken ei ota hänen todištust südäimehe.
33Ken otab hänen todištusen südäimehe, ka vahvištoitab, miše Jumal pagižeb tot.
34Ved’ hän, keda Jumal om oigendanu, pagižeb Jumalan sanoid.
Jumal ei anda Henged märal.
35Tat armastab Poigad, i om andnu kaiken hänen käzihe.
36Ken uskob Poigha, hänel om igähine elo, no se, ken ei usko Poigha, ka ei nägišta elod, vaiše Jumalan viha jäb hänen päle.»

4 Konz Iisus tedišti, miše farisejad oliba kulištanuded, miše hän keradab ümbri ičtaze enamban openikoid i valatab enamban mi Joan – 2a todeks-se Iisus iče ei valatand, vaiše hänen openikad – 3ka hän läksi Judejaspäi i tuli tagaze Galilejaha.
4Hänele pidi mända Samarian kal’t.
5Muga Iisus tuli Samarian Sihar-lidnaha.
Läheli sidä oli manpala, kudamban Jakov oli andnu ičeze poigale Josifale.
6Sigä oli Jakovan kaiv.
Iisus väzui matkas i ištuihe kaivonnoks.
Oli keskpäiv, kudenz’ čas.
7Üks’ samarialaine naine tuli amundamha vet.
Iisus sanui hänele: «Anda minei joda.»
8Openikad oliba männuded lidnaha ostmaha sömäd.
9Samarialaine naine sanui: «Sinä ved’ oled evrejalaine – ka kut sinä pakičed joda samarialaižel naižel?»
Ved’ evrejalaižil ei ole nimiččid azjoid samarialaižidenke.
10Iisus sanui naižele: «Ku tedaižid, midä Jumal andab lahjaks, i el’gendaižid, ken pakičeb sinai joda, ka pakičižid iče hänel, i hän andaiži sinei eläbad vet.»
11Naine sanui: «Hüvä mez’, sinai ei ole astijad amunta vet, a kaiv om süvä.
Kuspäi sinä eläbad vet otaižid?
12Jose sinä oled suremb meiden tatad Jakovad, kudamb andoi meile necen kaivon?
Hän iče joi neciš kaivospäi vet, i sidä joiba hänen poigad i hänen živatad.»
13Iisus sanui hänele: «Kaikuččele, ken job necidä vet, tuleb möst jomannäl’g, 14no sille, ken job minai anttud vet, igäs ei tule jomannäl’gäd.
Siš vedespäi, mittušt minä andan, tegese hänes purde, miččespäi vodaškandeb igähižen elon vezi.»
15Naine sanui: «Hüvä mez’, anda minei necidä vet, miše minei enamba ei tuliži jomannäl’gäd, i ei tarbiž kävuda tänna amundamha vet.»
16Iisus sanui hänele: «Mäne kucmaha ičeiž mužikad-ki tänna.»
17«Minai ei ole mužikad», naine sanui.
Iisus sanui: «Oikti pagižid: sinai ei ole mužikad.
18Viž mužikad sinai oli jo, i se, kenenke nügüd’ eläd, ei ole sinun mužik.
Täs sinä pagižid toden.»
19Naine sanui: «Hüvä mez’, minä homaičen, miše sinä oled Jumalan sanankandai.
20Meiden tatad oma kumardanus Jumalale necil mägel, a tö, evrejalaižed, sanut, miše se taho, kus tarbiž kumartas, om Jerusalimas.»
21Iisus sanui: «Usko minei, naine: tuleb aig, konz tö et kumardagoiš Tatale et necil mägel, dai et Jerusalimas-ki.
22Tö kumardatoiš sille, kudambad et tuntkoi, no mö kumardamoiš sille, kudamban tundem, sikš ku päzutand tuleb evrejalaižišpäi.
23Tuleb aig – se om-ki tulnu jo – konz kaik todesižed kumardelijad zavodiba kumardeldas Tatale henges i todes.
Mugoižid kumardelijoid Tat ecib-ki ičeleze.
24Jumal om heng, i sikš nenile, ked hänele kumardasoiš, tarbiž kumartas henges i todes.»
25Naine sanui: «Ka minä tedan, miše Messia tuleb.»
– Messia nece om Hristos.
– «Ku hän tuleb, ka avaidab meile kaiken.»
26Iisus sanui: «Minä olen se, minä, kudamb pagižen tägä sinunke.»
27Sid’-žo tuliba hänen openikad.
Hö čududelihe, miše Iisus pagiži naiženke, no ni üks’ ei sanund: «Midä sinä tahtoid?»
vai: «Miš sinä pagižed naiženke?»
28Naine jäti vezin’okačun sihe, mäni lidnaha i sanui mehile: 29«Tulgat kacmaha mest, kudamb sanui minei kaiken, midä olen tehnu!
Ei-ik hän ole Messia?»
30Mehed läksiba lidnaspäi i tuliba Iisusannoks.
31Sil aigal openikad sanuiba Iisusale: «Ravvi, tule sömha.»
32No hän sanui heile: «Minai om söm’, kudamban polhe tö et tekoi.»
33Openikad pagižiba kesknezoi: «Om-ik ken-se tonu hänele sömäd?»
34No Iisus sanui: «Minun söm’ om se, miše minä radan minun Oigendajan tahton mödhe, i tegen vaumheks hänen tön.
35Et-ik tö sanugoi: „Om völ nel’l’ kud rahnmižehesai“?
Minä sanun: Kackat ümbri!
Pöudod oma jo vauktad, vil’l’ om jo küpsnu rahnmižeks.
36Rahnoi sab paukan jo nügüd’, hän keradab villäd igähižehe eloho, i muga semendai i rahnoi saba ihastust ühtes.
37Täs om oiged muštatiž: „Üks’ semendab, toine rahnob.
38Minä olen oigendanu teid rahnmaha sidä, min täht tö et radnugoi.
Toižed radoiba higo ocas, a tö tulit keradamha heiden radon satusid.»
39Äjad necen samarialaižen lidnan eläjišpäi uskoškanziba Iisusaha naižen todištusen kal’t, konz kulištiba hänen sanad: «Hän sanui minei kaiken, midä olen tehnu.»
40Sen täht konz samarialaižed tuliba Iisusannoks, hö pakičiba händast jäda lidnaha, i hän jäi-ki sinna kahteks päiväks.
Völ enamban rahvast uskoškanziba Iisusaha, konz kulištiba hänen sanad, 42i hö sanuiba naižele: «Nügüd’ em uskkoi vaiše sinun sanoiden kal’t.
Mö olem iče kulnuded händast i tedam, miše hän om todeks-ki mirun Päzutai, Messia.»

43Kahtes päiväs päliči Iisus läksi sigäpäi Galilejaha.
44Hän iče oli todištanu, miše Jumalan sanankandajad ei arvostagoi ičeze kodimas, 45no konz hän tuli Galilejaha, galilejalaižed vastsiba händast hüvin.
Hö-ki oliba kävunuded Jerusalimas praznikale i nähnuded, midä Iisus sigä praznikan aigan tegi.
46Iisus tuli möst Galilejan Kanaha, kus oli tehnu veden vinaks.
Kapernaumas oli kunigahan radnik, kudamban poig läžui.
47Kulištades, miše Iisus oli tulnu Judejaspäi Galilejaha, hän läksi Iisusannoks i pakiči, miše hän tuliži i tegiži tervheks poigad, kudambal oli surm hambhiš.
48Iisus sanui hänele: «Tö et uskkoi, kuni et nägištagoi tundmuztegoid i čudoid.»
49No nece mez’ pakiči: «Hüvä mez’, tule, kuni minun poig ei ole kolnu.»
50Siloi Iisus sanui: «Mäne kodihe.
Sinun poig om terveh.»
Mez’ uskoi, midä Iisus hänele sanui, i läksi.
51Konz hän oli völ tel, hänen käskabunikad tuliba vastha i sanuiba: «Sinun poig om terveh.»
52Mez’ küzui heil, konz poigale tegihe paremba, i hö sanuiba: «Eglai, seičemendel časul žar laskihe.»
53Sid’ tat el’genzi, miše nece oli tehnus ani siloi, konz Iisus sanui hänele: «Sinun poig om terveh», i hän i kaik hänen kodihižed uskoiba Iisusaha.
54Nece oli Iisusan toine tundmuztego, i hän tegi sen, konz pördihe Judejaspäi Galilejaha.

5 Necen jäl’ghe oli evrejalaine praznik, i Iisus läksi Jerusalimha.
2Jerusalimas läz Lambazverajad oli kül’bendsija, kudamban evrejankeline nimi oli Vifezda.
Sen röunoidme oli viž pacazgalerejad, 3i sigä venui äi läžujid: sogedoid, rambičijoid i ičeze kibul läžujid.
Hö varastiba, miše vezi zavodiži bruncida.
4Erašti Jumalan angel laskihe kül’bendsijaha i bruncitoiti vet.
Se, kudamb ezmäižen ehti vedhe bruncindan aigan, tegihe tervheks, hot’ mitte kibu hänel oli.
5Sigä oli mez’, kudamb läžui jo koumekümne kahesa vot.
6Iisus nägišti händast sigä venumas.
Hän tezi, miše mez’ jo amu läžub.
Iisus küzui: «Tahtoid-ik tervehtuda?»
7Läžui sanui: «Hüvä mez’, minai ei ole nikeda, ken abutaiži minei mända vedhe, konz se bruncib.
Kaiken, konz takain mända sinna, ken-se ehtib edel mindai.»
8Iisus sanui hänele: «Libu, ota ičeiž magaduzsija i kävele.»
9Mez’ sid’-žo tegihe tervheks, oti ičeze magaduzsijan i käveleškanzi.
Se päiv oli sobat.
10Muga evrejalaižiden pämehed sanuiba sille, kudamb tegihe tervheks: «Nügüd’ om sobat, sinai ei ole valdad kantta sijad.»
11Mez’ sanui heile: «Se, ken tegi mindai tervheks, sanui minei: „Ota ičeiž sija i kävele“.»
12Siloi hö küzuiba hänel: «Ken se mez’ om, kudamb sanui sinei: „Ota ičeiž sija i kävele“?»
13No tervnenu mez’ ei tedand, ken se oli, sikš ku sigä oli äi rahvast, i Iisus kadoi heiden keskhe.
14Möhemba Iisus vastsi mehen pühäkodiš i sanui hänele: «Sinä oled nügüd’ terveh.
Ala enambad tege grähkid, miše sinei ei tegižihe midä-ni hondombad.»
15Mez’ läksi sigäpäi i sanui evrejalaižiden pämehile, miše händast tegi tervheks Iisus.
16Evrejalaižed zavodiba küksta Iisusad i tahtoiba surmita händast, sikš ku hän tegi mugošt sobatan.
17No Iisus sanui heile: «Minun Tatain radab tähäsai, radan minä-ki.»
18Necen tagut evrejalaižiden pämehed völ enamban tahtoškanziba rikta Iisusad.
Ved’ hän ei murendand vaiše sobatkäsköd, hän sanui völ Jumalan ičeze tataks i tegi necil ičtaze Jumalan vuiččeks.

19Iisus sanui evrejalaižiden pämehile muga:   «Todest tozi sanun teile: Poig ei voi tehta nimidä ičesazepäi, hän tegeb vaiše sidä, midä nägeb, miše tegeb hänen Tataze.
Midä Tat tegeb, sidä tegeb mugažo Poig.
20Tat armastab Poigad i ozutab hänele kaiken, midä iče tegeb.
Hän ozutab Poigale völ-ki surembid tegoid, mugomid, miše tö lanktet čudho.
21Ninga ku Tat eläbzoitab kollijoid i andab heile elon, muga Poig-ki andab elod, kenele tahtoib.
22I Tat iče ei sudi nikeda, a om andnu kaiken sudanvaldan Poigale, 23miše kaik arvostaižiba Poigad, kut arvostaba Tatad.
Ken ei arvosta Poigad, ka ei arvosta Tatad-ki, kudamb om oigendanu Poigan.
24Todest tozi sanun teile: se, ken kuleb minun sanad i uskob minun Oigendajaha, hänel om igähine elo.
Hän ei linne suditud, vaiše om sirdnus surmaspäi eloho.
25Todest tozi sanun teile: tuleb aig – i se om jo tulnu – konz kollijad kulištaba Jumalan Poigan änen.
Ned, ked sidä kulištaba, eläškandeba.
26Kut Tat om elon purde, muga hän om tehnu Poigaspäi-ki elon purtken.
27Tat om mugažo andnu hänele sudanvaldan, sikš ku hän om Mehen Poig.
28Algat čududelgoiš!
Tuleb aig, konz kaik, ked venuba kaumoiš, kulištaba hänen änen 29i libuba kaumoišpäi.
Ned, ked oma tehnuded hüväd, eläbzuba i saba igähižen elon.
Ned, ked oma tehnuded pahad, eläbzuba, i heid sudiškatas.»

30«Minä en voi tehta nimidä ičesainpäi.
Minä sudin sen mödhe, midä kulen, i minun sud om oiged, sikš ku minä en eci ičein tahtod, no vaiše Tatan tahtod, hänen, kudamb oigenzi mindai.
31I ku minä iče todištan ičein polhe, ka minun todištuz ei ole mugoine arvokaz.
32No minun polhe todištab toine, i minä tedan, miše se todištuz, kudamban hän andab minun polhe, om tozi.
33Tö oigenzit mehid Joannannoks, i hän sanui toden minun polhe.
34Minei ei tarbiž mehen todištust, no sanun necen sikš, miše tö saižit päzutandan.
35Joan oli palab hoštai lamp, i tö tahtoit vähäižen ihasteldas sen lämoiš.
36Minai om todištuz, kudamb sanub minun polhe enamban, mi Joannan sanad: ned tegod, kudambid Tat om andnu minei radoks.
Ned tegod, kudambad minä tegen, todištaba, miše Tat om oigendanu mindai.
37Mugažo iče Tat, minun Oigendai, om todištanu minun polhe.
Tö nikonz et olgoi kulnuded hänen än’t, nikonz et olgoi nähnuded hänen modod, 38hänen sanad ei püžugoi teiš, sikš ku tö et uskkoi hänele, kudamban hän om oigendanu.
39Ka, tö tarkašti luget Pühid Kirjutusid, sikš miše meletat löuta neniden kal’t igähižen elon – a ned ved’ minun polhe todištaba.
40No tö et tahtoigoi tulda minunnoks, miše sada elon.
41Minä en eci kitust mehišpäi.
42Minä tedan teid: tö et armastagoi Jumalad.
43Minä tulin Tatain nimes, no tö et vastnugoi mindai.
No ku ken-se toine tuleb ičeze nimes, ka siloi tö vasttat händast.
44Ka kutak tö voižit uskta!
Tö varastat kitust toine toižespäi, a et eckoi sidä kitust, kudamb tuleb üksjaižes Jumalaspäi.
45Algat meletagoi, miše minä väritaškanden teid Tatan edes.
Teiden väritai om Moisei, hän, kudambaha tö nadeitoiš.
46No ku tö uskoižit Moisejale, ka uskoižit mugažo minei-ki – minun polhe hän om kirjutanu.
47No ku tö et uskkoi hänen kirjutusihe, ka kutak voižit uskta minun sanoihe!»

6 Jäl’ges necidä Iisus läksi Galilejajärven toižele polele.
Sidä sanutihe völ Tiveriijärveks.
2Hänenke astui sur’ rahvazkogo, sikš ku hö nägiba tundmuztegoid, kudambid hän tegi läžujile.
3Iisus libui mägele i ištui sigä ičeze openikoidenke.
4Evrejalaižiden Äipäivän praznik oli jo läheli.
5Iisus kacuhti i nägišti, miše tuleb äi rahvast.
Hän küzui Filippal: «Kus voižim ostta leibäd, miše sötta heid?»
6Necen hän sanui miše kodvda Filippad, ved’ iče jo tezi, midä tegiži.
7Filip sanui: «Kahtelsadal dinarijal osttud leibäd ei täudu heile, miše kaikutte saiži hot’ supalan.»
8Siloi üks’ openik, Simon Petran vel’l’ Andrei, sanui Iisusale: 9«Tägä om prihaine, kudambal om viž’ ozrleibäd i kaks’ kalad.
No kut necidä täuduiži mugomale surele artelile?»
10Iisus sanui: «Käskkat kaikile išttas.»
Siš tahos oli vihand norm, i mehed ištuihe maha.
Heid oli läz vittuhad.
11Iisus oti leibäd, kiti Jumalad i andoi leibäd openikoile, i openikad jagoiba ned ištujile.
Muga hän jagoi kalan-ki, i kaik saiba severdan, kuverdan hö tahtoiba.
12Konz kaik hö oliba külläižed, Iisus sanui openikoile: «Kerakat jänuded palaižed, miše nimidä ei mäniži uhtei.»
13Hö tegiba muga, i vides ozrleibäspäi keraziba völ kaks’toštkümne täut puzud paloid, kudambad oliba jänuded sömäta.
14Konz mehed nägištiba, miččen tundmuztegon Iisus tegi, hö sanuiba: «Nece om todeks-ki se Jumalan sanankandai, kudambale tarbiž tulda mirhu.»
15No Iisus riži, miše mehed tahtoiba vägel otta i tehta händast kunigahaks, i sikš hän möst läksi mägele üksnäze.

16Konz tuli eht, openikad mäniba alahaks randale, 17ištuihe veneheze i läksiba Kapernaumha, järven toižele polele.
Oli jo pimed, a Iisus völ ei tulend heidennoks.
18Tullei puhui kovas, i järvel oliba vahtosižed lainhed.
19Konz hö oliba soudnuded jo kaks’kümne viž vai koumekümne stadijad, hö nägištiba Iisusan, kudamb käveli järven lainhidme i läheni venehezepäi.
Hö pöl’gästuiba.
20No Iisus sanui: «Minä nece olen, algat varaikoi.»
21Hö tahtoiba otta händast veneheze, no sid’-žo veneh tuli randha, kuna hö ehtatihe-ki.

22Toižel päiväl rahvazkogo völ-ki oli järven toižel randal.
Mehed oliba nähnuded, miše sigä oli vaiše üks’ veneh, kuna hänen openikad ištuihe, i miše Iisus ei ištnus sihe ühtes openikoidenke, a hö läksiba häneta.
23Tiveriadaspäi tuli toižid venehid sen sijannoks, kus Ižand oli kitnu Jumalad da sötnu rahvast leibäl.
24Konz hö nägištiba, miše Iisusad ei olend sigä i hänen openikoid-ki ei olend, mehed ištuihe venehiže i läksiba Kapernaumha ecmaha Iisusad.
25Hö löuziba Iisusan järven toižel polel i küzuiba hänel: «Ravvi, konz sinä tulid tänna?»
26Iisus sanui: «Todest tozi sanun teile: tö et eckoi mindai sikš, miše nägit tundmuztegoid, a sikš miše sait leibäd i söit külläks.
27Algat holdugoi sömäs, kudamb hapneb, a holdugat sömäs, kudamb nikonz ei hapne, a andab teile igähižen elon.
Sidä sömäd andab teile Mehen Poig, sikš ku hänen päle Tat Jumal om pannu ičeze znaman.»
28Hö küzuiba: «Midä meile tarbiž tehta, miše meiden tegod oližiba Jumalan tegoin?»
29Iisus sanui: «Uskkat hänehe, kudamban Jumal om oigendanu.
Nece om Jumalan tego.»
30Hö sanuiba Iisusale: «Miččen tundmuztegon sinä teged, miše mö nägištades sidä uskoižim sinuhu?
Midä sinä teged?
31Meiden tatad söiba rahvahatomas mas mannad, ninga ku Pühiš Kirjutusiš om sanutud: „Hän andoi taivhaspäi leibäd heile sömäks.»
32Neche Iisus sanui: «Todest tozi minä sanun teile: ei Moisei teile andand taivhaspäi leibäd, a minun Tat andab teile taivhaspäi todesišt leibäd.
33Jumalan leib om se, kudamb tuleb taivhaspäi i andab mirule elon.»
34Hö sanuiba: «Hüvä mez’, anda meile kaiken aigan necidä leibäd.»
35Iisus sanui: «Minä olen elon leib.
Ken tuleb minunnoks, ka ei linne nikonz näl’gäs, i ken uskob minuhu, ka ei linne nikonz jomannäl’gäs.
36No minä sanuin teile: tö olet nähnuded mindai, a üks’kaik et uskkoi.
37Kaik ned, kudambid Tat minei andab, tuleba minunnoks, i sidä, kudamb tuleb minunnoks, minä en aja ičeinnopäi.
38Ved’ minä en ole tulnu taivhaspäi tehmaha ičein tahtod, a tulin tehmaha minun Oigendajan, Tatan, tahtod.
39A Tatan, minun Oigendajan, taht om se, miše ei kadotada ni üht heišpäi, keda hän om andnu minei, a miše jäl’gmäižel päiväl eläbzoitta heid kaikid.
40Minun Oigendai tahtoib, miše kaikuččel, kudamb nägeb Poigan i uskob hänehe, oliži igähine elo.
Jäl’gmäižel päiväl minä eläbzoitan händast.»
41Evrejalaižed buraidaškanziba Iisusan päle sikš, miše hän sanui: «Minä olen se leib, kudamb tuli alahaks taivhaspäi.»
42Hö sanuiba: «Ei-ik nece ole Iisus, Josifan poig?
Mö tundem hänen tatad i mamad.
Kut hän voib sanuda: „Minä tulin taivhaspäi“?»
43Iisus sanui neche: «Algat buraidagoi kesknetoi!
44Niken ei voi tulda minunnoks, ku Tat, kudamb om oigendanu mindai, ei to händast.
Händast, kudamb tuleb, minä eläbzoitan jäl’gmäižel päiväl.
45Jumalan sanankandajiden kirjutusiš om sanutud: „Hö kaik linneba opetud Jumalal.
Kaikutte, kudamb om kundelnu Tatad i otnu südäimehe hänen opendusen, tuleb minunnoks.
46Ka, Tatad niken ei ole nähnu; vaiše hän, kudamb om lähtnu Jumalaspäi, om nähnu Tatan.
47Todest tozi sanun teile: ken uskob minuhu, hänel om igähine elo.
48Minä olen elon leib.
49Teiden tatad söiba rahvahatomas mas mannad, i üks’kaik hö koliba.
50No nece leib tuleb taivhaspäi, i ken necidä söb, ei kole.
51Minä olen nece eläb leib, kudamb om tulnu taivhaspäi.
Ken söb necidä leibäd, eläškandeb igän.
Leib, mittušt minä andan, om minun hibj.
Minä andan sidä, miše mir voiži eläda.»
52Siloi evrejalaižed ridleškanziba kesknezoi.
Hö küzeliba: «Kut nece mez’ voib antta ičeze hibjan meile sömäks?»
53Iisus sanui heile: «Todest tozi sanun teile: ku tö et sögoi Mehen Poigan lihad i et jogoi hänen vert, ka teiš ei linne elod.
54No ken söb minun lihad i job minun vert, hänel om igähine elo, i minä eläbzoitan händast jäl’gmäižel päiväl.
55Minun liha om todesine söm’, i minun veri om todesine jom.
56Ken söb minun lihad i job minun vert, püžub minus, i minä püžun hänes.
57Tat, kudamb om eläb, om oigendanu mindai, i kut minä san Tataspäi elon, muga sab minuspäi elon se, ken söb mindai.
58Nece om se leib, kudamb om tulnu alahaks taivhaspäi.
Se om toinejitte mi manna, kudambad teiden tatad söiba: hö koliba, no ken söb necidä leibäd, eläškandeb igän.»
59Muga Iisus pagiži, konz openzi Kapernauman suimpertiš.

60Necen kulištades äjad hänen openikoišpäi sanuiba: «Mitte jüged pagin!
Ken voib kundelta sidä?»
61No Iisus tezi, miše hänen openikad buraidaba hänen päle, i sanui heile: «Nece-ik teid rändütab?
62Midä linneb, ku tö nägištat, miše Mehen Poig libub sinna, kus hän ende oli!
63Vaiše Heng tegeb eläbaks, hibjaspäi ei ole nimittušt ližad.
Ned sanad, kudambad minä olen teile sanunu, oma heng i elo.
64No teiden keskes om mugoižid, kudambad ei uskkoi.»
Ved’ Iisus tezi ezmässai, ked ei uskkoi i ken möb händast.
65Hän ližazi völ: «Sikš sanuin-ki teile, miše niken ei voi tulda minunnoks, ku Tatain ei anda necidä valdad hänele.»
66Jäl’ges necidä äjad Iisusan openikoišpäi läksiba hänen sebraspäi i ei kävunugoi enamba hänenke ühtes.
67Iisus küzui nenil kahteltoštkümnel: «Tahtoit-ik tö-ki lähtta?»
68Simon Petr sanui hänele: «Ižand, kenennoks mö mänižim?
Sinai oma igähižen elon sanad.
69Mö uskom i tedam, miše sinä oled Messia, eläban Jumalan Poig.»
70Iisus sanui heile: «Ved’ minä iče teid valičin, kaikid kahttoštkümned.
No üks’ teišpäi om lemboi.»
71Hän sanui sen Judan Iskariotan polhe, Simonan poigan polhe.
Hän möhemba möi Iisusan, hot’ oli üks’ neniš kahtestoštkümnespäi.

7 Necen jäl’ghe Iisus käveli Galilejas.
Judejas hän ei tahtoind kävuda, sikš miše evrejalaižed eciba aigad rikta händast.
2Evrejalaižiden Lehtezpertižen praznik oli läz.
3Iisusan velled sanuiba hänele: «Mäne Judejaha, miše sinun openikad-ki nägižiba tegod, miččid sinä teged.
4Ved’ niken ei peitä ičeze tegoid, ku tahtoib olda tetab.
Ku teged mugomid tegoid, ka ozuta mirule, ken sinä oled!»
5Velled-ki ved’ ei usknugoi hänele.
6Iisus sanui heile: «Minun aig ei ole völ tulnu – a teile kaikutte aig kožub.
7Teiden päle mir ei voi kantta vihad, no minun päle kandab, ved’ minä todištan, miše sen tegod oma pahad.
8Mängat tö praznikale.
A minä völ en mäne necile praznikale, sikš ku minun aig völ ei ole tulnu.»
9Muga hän sanui i jäi Galilejaha.
10No konz hänen velled tuliba, siloi Iisus-ki tuli praznikale, no ei avoin, a kuti peitoiči.
11Praznikan aigan evrejalaižiden pämehed eciba händast i küzeliba: «Kus se mez’ om?»
12Mehiden keskes oli äi paginoid hänen polhe.
Toižed sanuiba, miše hän om hüvä mez’, toižed, miše ei, hän manitab rahvast.
13Niken ei rohtind pagišta hänen polhe avoin, sikš ku hö varaižiba evrejalaižiden pämehid.
14No kesked praznikad Iisus tuli pühäkodihe i opendaškanzi.
15Evrejalaižiden pämehed čududelihe i sanuiba: «Kut nece mez’, kudamb ei ole opendanus, voib teta Pühäd Kirjutused?»
16Iisus sanui heile: «Se, midä minä opendan, ei ole minun openduz, a hänen, kudamb om mindai oigendanu.
17Kaikutte, ken tahtoib eläda hänen tahton mödhe, tedištab, om-ik minun openduz Jumalaspäi, vai pagižen-ik ičein päspäi.
18Ken pagižeb ičesazepäi, ka tahtoib kitändad ičeleze.
No ken tahtoib kitändad ičeze oigendajale, hän pagižeb tot, hänes ei ole kelastust.
19Ei-ik Moisei andand teile käskištod?
No niken teišpäi ei elä sen mödhe.
Mikš tö tahtoit rikta mindai?»
20Mehed sanuiba: «Sinus om paha heng.
Ken sindai tahtoib rikta?»
21Iisus virki: «Minä tegin ühten tegon, i tö kaik čududeletoiš.
22Moisei andoi teile käskön tehta prihaižile ümbrileiktusen – ka, nece käsk ei ole Moisejaspäi, a tatoiden tatoišpäi – i tö teget sen sobatan-ki.
23I ku mehele tehtas ümbrileiktuz sobatan-ki, miše oliži Moisejan käskišton mödhe, ka mikš tö buraidat minun päle sikš, miše minä sobatan tegin tervheks mehen kogonaz?
24Algat sudigoi pälpäi kacten, a sudigat oiktal sudal.»

25Erased jerusalimalaižed sanuiba: «Ei-ik nece ole se, keda hö tahtoiba rikta?
26Kut hän voib pagišta avoin i hänele ei sanugoi nimidä?
Voib olda, pämehed oma tedištanuded, miše hän om Messia?
27No mö tedam, kugalaine hän om.
A konz Messia tuleb, niken ei teda, kuspäi hän om.»
28Opetes pühäkodiš, Iisus sanui lujal änel: «Tö tundet mindai i tedat kugalaine olen.
No minä en tulend ičein valdal, mindai oigenzi se, kudamb om iče tozi!
Tö händast et tuntkoi, 29no minä tunden händast, sikš miše tulin hänennopäi i sikš miše hän om mindai oigendanu.»
30Hö tahtoinuižiba tabata händast, no niken ei kosketand, sikš ku hänen aig völ ei tulend.
31No äi rahvast uskoi hänehe.
Hö sanuiba: «Voib-ik Messia tuldes tehta enamban tundmuztegoid, mi nece mez’ om jo tehnu?»
32Konz farisejad kulištiba, miše mehiden keskes pagištihe Iisusan polhe muga, hö i ülembaižed papid oigenziba mehid tabadamha händast.
33Iisus sanui heile: «Minä völ vähäižen olen teidenno.
Jäl’ges lähten hänennoks, kudamb mindai om oigendanu.
34Tö eciškandet mindai, no et löutkoi, i tö et voigoi puta sinna, kus minä linnen.»
35Evrejalaižiden pämehed küzeliba toine tošt: «Kuna hän tahtoib mända, kus mö em voigoi händast löuta?
Lähteb-ik hän neniden mijalaižidennoks, kudambad eläba grekalaižiden keskes?
Tahtoib-ik hän opeta grekalaižid-ki?
36Midä hän tahtoi sanuda sanoil: „Tö eciškandet mindai, no et löutkoi, i: „Tö et voigoi putta sinna, kus minä linnen“?»
37Praznikan jäl’gmäižel, surel päiväl Iisus seižutihe i kirgui lujal änel: «Ku kenel-ni om jomannäl’g, tulgha minunnoks i jogha.
38Ken uskob minuhu, hänen südäimespäi jokseškandeba eläban veden joged, ninga kut om sanutud Pühiš Kirjutusiš.»
39Muga Iisus pagiži Hengen polhe, kudamban saižiba ned, ked uskoba hänehe.
Heiden päl völ ei olend Pühäd Henged, sikš ku Iisusan korged arv völ ei tulend kaikehe hoštoteshe.
40Kulištades Iisusan sanoid äjad rahvazkogospäi virkiba: «Hän om todeks se Jumalan sanankandai.»
41Toižed sanuiba: «Hän om Messia.»
No toižed sanuiba: «Jose Messia tuleb Galilejaspäi?
42Ei-ik Pühiš Kirjutusiš ole sanutud, miše Messia om Davidan heimokundaspäi i tuleb Viflejemaspäi, Davidan kodilidnaspäi?»
43Muga mehed ridleškanziba hänen polhe.
44Erased tahtoiba tabata händast, no niken ei koskend händast.
45Mehed, keda oigetihe tabadamha Iisusad, pördihe ülembaižiden papidennoks i farisejidennoks.
Ned küzuiba: «Mikš et tonugoi händast?»
46Mehed sanuiba: «Igäs völ niken ei pagižend muga kut hän.»
47Siloi farisejad sanuiba: «Olet-ik tö-ki andnuded manitada ičtatoi?
48Om-ik hot’ üks’ pämez’ usknu hänehe?
Vai üks’ farisei?
49No nece rahvaz nikut ei teda käskištod – tulgha heiden päle Jumalan viha!»
50Siloi Nikodim, kudamb konz-se öl oli kävunu Iisusanno da iče-ki oli farisei, sanui heile: 51«Voib-ik meiden käskišt sudida mest, edel sidä ku kundeltas händast i ottas sil’mnägubale, midä hän om tehnu?»
52No toižed sanuiba hänele: «Ed-ik sinä-ki ole Galilejaspäi?
Luge hüvin Pühid Kirjutusid, siloi nägištad, miše Galilejaspäi ei tule Jumalan sanankandai.»
53Kaik läksiba kodihe, 8:1no Iisus mäni Voipunmägele.

8 2Aigoiš homendesel Iisus möst tuli pühäkodihe.
Hänenno kerazihe äi rahvast, i hän ištuihe i openzi heid.
3Siloi käskištonopendajad i farisejad toiba hänennoks akan, kudamb tabatihe, konz hän magazi verhan mužikanke.
Hö seižutiba händast keskele 4i sanuiba Iisusale: «Opendai, nece ak tabatihe, konz hän magazi verhan mužikanke.
5Moisei käski meile tacelta mugomihe kivil surmhasai.
Midä sinä sanud?»
6Hö pagižiba muga, miše kodvda Iisusad i miše mil-ni väritada händast.
No Iisus kumarzihe i kirjuti sormel maha kacmata heihe.
7I ku hö hätken küzeliba händast, hän oigenzihe i sanui: «Se teišpäi, ken om grähkätoi, ezmäine tackaha hänehe kivi.»
8Hän kumarzihe möst i kirjutaškanzi maha.
9Kulištades Iisusan sanad hö lähteškanziba toine toižen jäl’ghe, vanhembišpäi jäl’gmäižehesai, sikš ku südäimes hö teziba, miše oma grähkhižed.
Sinna jäi vaiše Iisus i keskel seižui ak.
10Iisus lendi pän i ku ei nägištand nikeda, vaiše akan, ka küzui: «Naine, kus oma sinun väritajad?
Ei-ik niken sudind sindai?»
11«Niken, hüvä mez’», ak sanui.
Iisus sanui: «Minä-ki en sudiškande.
Mäne, ala tege grähkid enambad.»

12Iisus pagiži möst rahvahanke i sanui: «Minä olen mirun lämoi.
Ken astub minunke, se ei käveleškande pimedas, a hänel om elon lämoi.»
13Siloi farisejad sanuiba hänele: «Sinä iče todištad ičeiž polhe, sinun todištuz ei ole mugoine arvokaz.»
14Iisus sanui: «Hot’ minä todištan iče ičein polhe, minun todištuz om arvokaz, sikš ku minä tedan, kuspäi minä olen tulnu i kuna mänen.
15A tö et tekoi, kugalaine minä olen i kuna mänen.
Tö sudit mehiden kartte, minä en sudi nikeda.
16I ku sudin-ki, ka minun sud om oiged, sikš ku minä en ole üksnäin, a minunke om Tat, kudamb om mindai oigendanu.
17Ved’ teiden käskištos-ki om sanutud, miše kahten mehen todištuz om arvokaz.
18Minä iče todištan ičein polhe, i minun polhe todištab Tat, kudamb om mindai oigendanu.»
19«Kus sinun Tat om?»
hö küzuiba.
Iisus sanui: «Tö et tuntkoi mindai, et tuntkoi minun Tatad-ki.
Ku tundižit mindai, ka tundižit minun Tatad-ki.»
20Necen pagiži Iisus, konz openzi rahvast pühäkodiš, läz rahalipast.
Niken ei tabadand händast, sikš ku hänen aig völ ei tulend.

21Iisus sanui möst rahvahale: «Minä lähten tägäpäi.
Tö eciškandet mindai, no kolet ičetoi grähkihe.
Kuna minä lähten, sinna tö et voigoi putta.»
22Evrejalaižiden pämehed čududelihe: «Tahtoib-ik hän rikta ičtaze, ku sanub: „Kuna minä lähten, sinna tö et voigoi putta“?»
23Iisus sanui heile: «Teiden kodi om alahan, minun om ülähän.
Tö olet neciš miruspäi, a minä en ole neciš miruspäi.
24Sikš sanuin teile, miše tö kolet ičetoi grähkihe.
I ku tö et uskkoi, miše nece olen minä, ka tö kolet ičetoi grähkihe.»
25Siloi hö küzuiba: «Ken sinä oled?»
Iisus sanui heile: «Minä sanuin ezmässai teile, ken minä olen.
26Minä äjan voižin sanuda teiden polhe i äjiš azjoiš voižin teid sudida.
No minun Oigendai pagižeb tot, i midä olen kulnu hänespäi, sidä minä sanun mirule.»
27Hö ei el’gendanugoi, miše Iisus pagiži Tatan polhe.
28I Iisus sanui heile: «Konz tö libutat Mehen Poigan, tö el’gendaškandet, miše nece olen minä i minä en tege nimidä ičein päspäi, a pagižen muga, kut Tat om opendanu mindai.
29Minun Oigendai om minunke.
Tat ei jätand mindai üksnäin, ved’ minä kaiken tegen muga, kut om hänele mel’he.»
30Konz Iisus pagiži muga, äjad uskoškanziba hänehe.

31Nenile evrejalaižile, kudambad nügüd’ uskoiba hänehe, Iisus sanui: «Ku tö elät minun sanoiden mödhe, ka todeks olet minun openikad.
32Tö tedištat, mi om tozi, i tozi pästab teid valdale.»
33Hö sanuiba hänele: «Mö olem Avraaman heimokundaspäi, mö nikonz em olnugoi nikenen orjin.
Kut void sanuda, miše mö päzum valdale?»
34Iisus virki: «Todest tozi sanun teile: kaikutte, kudamb tegeb grähkid, om grähkän orj.
35No orj ei püžu ižandan pertiš igän, a poig püžub igän.
36Ku Poig pästab teid valdale, ka tö todeks linnet valdal.
37Minä tedan, miše tö olet Avraaman heimokundaspäi.
No tö tahtoit rikta mindai, sikš miše minun sana ei mülü teihe.
38Minä pagižen, midä olen nähnu minun Tatal – a tö teget muga, midä olet nähnuded ičetoi tatal.»
39Hö sanuiba Iisusale: «Meiden tat om Avraam.»
Iisus sanui: «Ku tö oližit Avraaman lapsed, ka tegižit Avraaman tegoid.
40A nügüd’ tö tahtoit rikta mindai – mehen, kudamb sanui teile tot, mittušt Jumalaspäi kuli.
Avraam mugošt ei tegend.
41Tö teget muga, kut teiden tat.»
Hö sanuiba hänele: «Mö em olgoi vedeluznaižen lapsed.
Meil om üks’ tat, Jumal.»
42Iisus sanui heile: «Ku Jumal oliži teiden tat, tö armastaižit mindai, sikš ku minä olen lähtnu Jumalaspäi i tulnu tänna.
Minä en tulend ičein valdal, no hän om mindai oigendanu.
43Mikš tö et el’gekoi minun paginad?
Sikš miše et voigoi kulda, midä minä sanun.
44Teiden tat om lemboi, i tö tahtoit tehta muga, kut hän himoičeb.
Ezmässai hän om olnu ristituiden surmitajan, hän ei püžund todes, sikš miše ei ole hänes tot.
Konz hän kelastab, hän pagižeb ičeze kelel, sikš ku hän om kelastai i kelastusen tat.
45No minä pagižen tot, i sen täht tö et uskkoi minei.
46Ken teišpäi voib ozutada, miše minä olen tehnu grähkän?
I ku pagižen tot, mikš et uskkoi minei?
47Ken om Jumalaspäi, se kuleb, midä Jumal pagižeb.
Tö et kulgoi, sikš ku et olgoi Jumalaspäi.»

49Evrejalaižed sanuiba Iisusale: «Em-ik mö pagiškoi tot, miše sinä oled samarialaine i sinus om paha heng?»
49Iisus sanui: «Minus ei ole pahad henged.
Minä arvostan ičein Tatad, a tö huigenzoitat mindai.
50Minä en eci kitust ičelein, no om se, ken ecib i sudib.
51Todest tozi sanun teile: ken eläb minun sanoiden mödhe, hän igäs ei kole.»
52Evrejalaižed sanuiba hänele: «Nügüd’ meile om sel’ged: sinus om paha heng.
Avraam om kolnu, mugažo Jumalan sanankandajad, no sinä sanud: „Ken eläb minun sanoiden mödhe, hän igäs ei kole.
53Oled-ik sinä suremb meiden tatad Avraamad?
Hän om kolnu, i mugažo oma kolnuded Jumalan sanankandajad.
Keneks sinä luged ičtaiž?»
54Iisus sanui vastha: «Ku minä iče korgenzoitan ičein arvod, ka nece korgenzoituz ei maksa nimidä.
Minun arvod korgenzoitab minun Tat, kudamban tö kucut ičetoi Jumalaks.
55Tö et tuntkoi händast, no minä tunden händast.
Ku sanuižin, miše en tunde, ka oližin kelastai, muga kut tö.
No minä tunden händast i elän hänen sanoiden mödhe.
56Teiden tat Avraam lujas ihastui sihe, miše nägištab minun päivän.
I hän nägišti sen i ihastui.»
57Evrejalaižed sanuiba hänele: «Sinei ei ole völ vitkümned vot, i sinä oled nähnu Avraaman!»
58Iisus sanui: «Todest tozi sanun teile: jo edel ku Avraam sündui, minä olin.»
59Siloi hö otiba kivid, miše tacta hänehe, no Iisus peitihe heišpäi i läksi pühäkodišpäi.
Hän mäni heiden kogos läbi i astui edeleze.

9 Teveres Iisus nägišti mehen, kudamb oli sündnu sogedan.
2Openikad küzuiba hänel: «Ravvi, ken tegi grähkän, miše hän sündui sogedan?
Iče-k hän vai hänen kazvatajad?»
3Iisus sanui: «Ei hän tegend grähkäd, dai kazvatajad-ki ei tehnugoi.
Nece om sen täht, miše hänes ozutaižihe Jumalan tegod.
4Kuni om päiv, minei tarbiž tehta hänen tegoid, ken oigenzi mindai.
Tuleb ö, siloi niken ei voi tehta azjoid.
5Kuni olen mirus, minä olen mirun lämoi.»
6Jäl’ges nenid sanoid Iisus sül’gi maha, tegi sül’gespäi i maspäi voišken, voidi sogedal sil’mäd 7i sanui: «Mäne Siloaman kül’bendsijale i peste.»
– Siloaman nimi znamoičeb «oigetud».
– Mez’ mäni, pezihe i konz pördihe, ka hän jo nägi.
8Sid’ hänen susedad i toižed-ki, ked ende nägiba händast sogedan, čududelihe: «Ei-ik nece ole hän, ken ištui pakičijan?»
9Erased sanuiba: «Nece om hän,» a erased: «Ei, vaiše nahodib hänehe.»
No hän sanui iče: «Ka, nece olen minä.»
10Hö küzuiba hänel: «Ka kut sinun sil’mäd avaižihe?»
11Hän sanui: «Se mez’, kudamb kuctas Iisusaks, tegi voišken, voidi minun sil’mäd i sanui: „Mäne Siloaman kül’bendsijale i peste.
Minä mänin, pezimoi, i minun sil’mäd nägeškanziba.
12«Kus se mez’ om?»
hö küzuiba hänel, no hän sanui: «En teda.»

13Mez’, kudamb oli olnu soged, vedihe farisejidennoks.
14Oli sobat, konz Iisus tegi voišken i avaiži hänen sil’mäd.
15Farisejad-ki küzuiba mehel, kut hänen sil’mäd nägeškanziba, i mez’ sanui: «Hän pani voišken minun sil’mile, sid’ kävuin pezmahas, i nügüd’ nägen.»
16Siloi erased farisejad sanuiba: «Nece mez’ ei voi olda Jumalaspäi, sikš ku hän ei elä sobatkäskön mödhe.»
Toižed sanuiba: «Kut voib grähkhine mez’ tehta mugomid čudoid?»
Hö ridleškanziba 17i küzuiba möst sogedal: «Mittušt mel’t iče oled hänes?
Ved’ hän avaiži sinun sil’mäd.»
Mez’ sanui: «Hän om Jumalan sanankandai.»
18Evrejalaižiden pämehed üks’-se ei usknugoi, miše mez’ oli soged i nägeškanzi, kuni ei kucnugoi hänen tatad i mamad.
19Hö küzuiba heil: «Om-ik nece teiden poig?
Sanut-ik, miše hän sündui sogedan?
Mi om tehnus, miše hän nügüd’ nägeb?»
20Kazvatajad sanuiba heile: «Mö tedam, miše hän om meiden poig, i hän sündui sogedan.
21No mö em tekoi, kut hän nägeškanzi, em tekoi sidä-ki, ken avaiži hänele sil’mäd.
Hän om täuz’igäine, küzugat hänel; sanugaha hän iče.»
22Hänen kazvatajad sanuiba muga, sikš ku varaižiba evrejalaižiden pämehid.
Evrejalaižed oliba jo aigemba pagižnuded, miše erigoitaba suimpertišpäi sidä, ken sanub Iisusan Messiaks.
23Sikš kazvatajad sanuiba-ki: «Hän om täuz’igäine, küzugat hänel.»
24Hö kucuiba toižen kerdan sen mehen, kudamb oli olnu soged, i sanuiba hänele: «Sanu tozi Jumalan edes!
Mö tedam, miše se mez’ om grähkhine.»
25Mez’ sanui: «Om-ik hän grähkhine, sidä en teda.
No sen tedan, miše minä olin soged, a nügüd’ nägen.»
26Hö möst küzuiba hänel: «Midä hän sinei tegi?
Kut hän sinun sil’mäd avaiži?»
27Mez’ sanui: «Minä ved’ sanuin jo teile, tö vaiše et kundelnugoi.
Mikš tö möst tahtoit sen kulištada?
Tahtoit-ik tö-ki tehtas hänen openikoikš?»
28Hö nagroiba händast i sanuiba: «Ka sinä-se oled-ki hänen openik, a mö olem Moisejan openikad.
29Mö tedam, miše Jumal pagiži Moisejanke, no kuspäi nece mez’ om, sidä em tekoi.»
30«Se om čud», sanui mez’, «miše et tekoi, kuspäi hän om – a hän avaiži minei sil’mäd.
31Ved’ mö kaik tedam, miše Jumal ei kule grähkhižid, no mugomid hän kuleb, ked arvostaba händast i eläba hänen tahton mödhe.
32Igäs niken ei kulend, miše ken-se oliži avaidanu sil’mäd mehele, kudamb oli sündnu sogedan.
33Ku hän ei oliži Jumalaspäi, ka hän ei voiži tehta nimidä.»
34Hö sanuiba hänele vastha: «Sinä oled sündundaspäi kogonaze grähkhine, i sinä völ rohtid opeta meid!»
Hö küksiba mehen irdale.
35Iisus kulišti, miše mez’ oli kükstud, i konz hän löuzi händast, ka küzui: «Uskod-ik Jumalan Poigha?»
36«Hüvä mez’, ken hän om?»
mužik küzui.
«Sanu, miše voižin uskta.»
37Iisus sanui: «Sinä oled nähnu händast.
Hän om täs i pagižeb sinunke.»
38«Minä uskon, Ižand», mez’ sanui i kumarzihe hänele mahasai.
39Iisus sanui: «Sudan täht minä tulin neche mirhu, miše sogedad saižiba nägun, a nägijad sogenzuižiba.»
40Erased farisejad oliba hänenke sigä.
Hö kulištiba sen i küzuiba: «Jose mö-ki olem sogedad?»
41Iisus sanui heile: «Ku oližit sogedad, ka teil ei oliži grähkid, no tö sanut: „Mö nägem“, sen täht grähk püžub teiš.»

10 «Todest tozi sanun teile: ken ei mäne lambhiden tanhaze verajan kal’t, a ličese sinna tošt tedme, ka se om vargaz i razbainik.
2Se, ken mäneb verajan kal’t, om lambhiden paimen.
3Hänele verajanvarjoičii avaidab verajan, i lambhad kundleba hänen än’t.
Hän kucub ičeze lambhid nimel i pästab irdale.
4Konz hän om pästnu lambhid irdale, hän astub ezil, a lambhad mäneba hänen taga, sikš miše hö tundeba hänen än’t.
5Verhan taga hö ei lähtkoi, a pageneba hänespäi, sikš miše hö ei tuntkoi verast än’t.»
6Iisus sanui heile necen ozoitezstarinan, no hö ei el’gendanugoi, min polhe hän pagiži.
7Sikš Iisus völ sanui: «Todest tozi sanun teile: minä olen lambhiden verai.
8Kaik, ked tuliba edel mindai, oma varghad i razbainikad, lambhad ei kundelnugoi heid.
9Minä olen verai.
Se, ken tuleb südäimehe minun kal’t, ka päzub.
Hän voib tulda i mända, i hän löudab omaluižen.
10Vargaz tuleb vaiše vargastamha, rikmaha, surmičemha.
Minä olen tulnu andmaha elon, täuden, külläižen elon.
11Minä olen hüvä paimen.
Hüvä paimen andab ičeze elon lambhiš.
12A paukatud paimen ei ole oiged paimen, lambhad ei olgoi hänen.
Konz hän nägeb, miše tuleb händikaz, ka hän jätab lambazkogon i pageneb.
Händikaz rästab lambhid i kükseb niid kaikjale.
13Paukatud paimen pageneb, sikš ku om paukatud, hän ei holdu lambhiš.
14Minä olen hüvä paimen.
Minä tunden ičein lambhid, i hö tundeba mindai, 15muga kut Tat tundeb mindai i minä Tatad.
Minä andan hengen lambhiš.
16Minai om toižid-ki lambhid, mugoižid, kudambad ei olgoi neciš lambazkogospäi, i niid-ki minei tarbiž paimeta.
Ned kundleba minun än’t, i muga linneb üks’ lambazkogo i üks’ paimen.
17Tat armastab mindai, sikš ku minä andan ičein hengen – miše jäl’ges saižin sen tagaze.
18Niken ei anasta sidä minai, minä iče andan sen.
Minai om vald antta se i otta tagaze.
Muga minun Tat om käsknu minei tehta.»
19Neniden sanoiden tagut evrejalaižed möst ridleškanziba kesknezoi.
20Äjad heišpäi sanuiba: «Hänes om paha heng, hän om urad.
Midä tö händast kundlet?»
21Toižed sanuiba: «Ninga ei pagiže mugoine, kenes om paha heng.
Jose paha heng voib avaita sogedan sil’mäd?»

22Oli tal’v, i Jerusalimas oli pühäkodin udištamižen voz’praznik.
23Konz Iisus käveli pühäkodiš, Solomonan pacazgalerejas, 24evrejalaižed kogozihe ümbri hänes i sanuiba: «Hätken-ik sinä mokičeškanded meid?
Ku sinä oled Messia, sanu se kohtha.»
25Iisus sanui: «Minä ved’ olen sanunu teile, no tö et uskkoi.
Tegod, kudambad minä tegen Tatan nimes, todištaba minun polhe.
26No tö et uskkoi, sikš ku et olgoi minun lambhad, muga kut sanuin-ki teile.
27Minun lambhad kundleba minun än’t, i minä tunden heid, i hö astuba minun jäl’ghe.
28Minä andan heile igähižen elon.
Hö igäs ei kadogoi, i niken ei anasta heid minai.
29Minun Tat, kudamb om andnu heid minei, om suremb kaikid, i niken ei voi anastada heid minun Tatan kädespäi.
30Minä i Tat olem üks’.»
31Evrejalaižed keradaškanziba kivid, miše tacta Iisusaha.
32Iisus sanui heile: «Minä olen tehnu teiden sil’miš äi hüvid tegoid, kudambad oma minun Tataspäi.
Miččen tegon tagut tö tahtoit tacta kivil minuhu?»
33Evrejalaižed sanuiba: «Mö em tackoi kivil sinuhu miččen-se hüvän tegon tagut, a vaiše sen tagut, miše sinä nagrad Jumalad.
Sinä teged ičtaiž Jumalaks, a oled mez’.»
34Iisus sanui: «Ei-ik teiden käskištos ole kirjutadud nene Jumalan sanad: „Minä sanuin: tö olet jumalad?
35Ku hän sanub jumaloikš heid, kenele Jumalan sana anttihe – a Pühid Kirjutusid ei sa mureta – 36ka kutak tö sanut hänele, keda Tat om valičenu pühiže azjoihe i oigendanu mirhu: „Sinä nagrad Jumalad“, vaiše sen pohjal, miše minä sanuin: „Minä olen Jumalan Poig“?
37Ku minä en tege minun Tatan tegoid, algat uskkoi minun sanoihe.
38No ku tegen, uskkat minun tegoihe, hot’ et uskkoi minei.
Siloi tö tedištat i uskoškandet, miše Tat om minus, i minä olen hänes.»
39Evrejalaižed möst tahtoiba tabata Iisusad, no hän pageni heiden käzišpäi.
40Iisus mäni udes Jordanjogen toižele polele, sinna kus Joan ezmäi oli valatanu rahvast, i jäi sihe.
41Hänennoks tuli äi rahvast.
Hö sanuiba: «Joan ei tegend ni üht tundmuztegod, no kaik, midä hän necen mehen polhe sanui, om tozi.»
42Äjad uskoiba sigä Iisusaha.

11 Üks’ mez’, kudamb kuctihe Lazarikš, läžui.
Hän eli Vifanias, siš-žo küläs, kus hänen sizared Maria i Marfa.
2Maria, kenen Lazar’-vel’l’ läžuškanzi, oli se, ken voidi Ižandan čomahajuižel voil i pühki hänen jaugad ičeze hibusil.
3Lazarin sizared oigenziba Iisusale vestin: «Ižand, se, keda sinä armastad, läžub.»
4Necen kulištades Iisus sanui: «Nece kibu ei ole surmaline, a ozutab, mitte sur’ Jumal om, i sen kal’t tuleb sil’mnägubale se-ki, mitte sur’ om Jumalan Poig.»
5Iisus lujas armasti Marfad, hänen sizart i Lazarid.
6Hot’ hän kulišti Lazarin läžundan polhe, no jäi sinna völ kahteks päiväks, 7no jäl’ges sanui openikoile: «Lähtkam tagaze Judejaha.»
8Openikad vastustiba: «Ravvi, ved’ ei amu evrejalaižed tahtoiba tacta kivil sinuhu, i sinä möst lähted sinna!»
9Iisus sanui heile: «Päiväs om kaks’toštkümne časud.
Ken astub päiväl, ei kukištu, sikš ku hän nägeb necen mirun lämoin.
10A ken käveleb öl, kukištelese – ved’ hänes ei ole lämoid.»
11Neniden sanoiden jäl’ghe hän virki: «Meiden sebranik Lazar’ uinzi, no minä mänen heraštoitmaha händast.»
12Openikad sanuiba: «Ižand, ku hän om uindanu, ka tervneb.»
13Iisus pagiži Lazarin surman polhe, no openikad meletiba, miše pagin om unen polhe.
14Siloi Iisus sanui heile kohtha: «Lazar’ om kolnu.
15Teiden täht da sen täht, miše tö uskoižit, voin sanuda sen: om hüvä, miše en olend sigä.
No nügüd’ lähtkam hänennoks.»
16Siloi Foma, kudamb völ kuctihe Kaks’jäižeks, sanui toižile openikoile: «Mängam mö-ki, kolgam ühtes hänenke.»
17Konz Iisus tuli sinna, hänele sanutihe, miše Lazar’ oli jo nel’l’ päiväd kaumas.
18Vifania oli läz Jerusalimad, videstoštkümnes stadijas, 19i äi evrejalaižid oli tulnu tüništoitmaha Marfad i Mariad heiden vellen surman tagut.
20Konz Marfa kulišti, miše Iisus tuleb, hän läksi hänele vastha.
Maria jäi kodihe.
21Siloi Marfa sanui Iisusale: «Ižand, ku olnuižid tägä, minun vel’l’ ei kolnuiži.
22No nügüd’-ki tedan sen: Jumal andab sinei kaiken, midä hänel pakičed.»
23Iisus sanui: «Sinun vel’l’ eläbzub.»
24Marfa sanui: «Ka, tedan, miše eläbzub jäl’gmäižel päiväl, konz kaik eläbzuba.»
25Iisus sanui: «Minä olen eläbzumine i elo.
Ken uskob minuhu, ka eläškandeb, hot’ koleb-ki.
26I kaikutte, ken eläb i uskob minuhu, igäs ei kole.
Uskod-ik neche?»
27«Uskon, Ižand», Marfa sanui, «minä uskon, miše sinä oled Messia, Jumalan Poig, kudambale tarbiž tulda mirhu.»
28Neniden sanoiden jäl’ghe Marfa pördihe kodihe, kucui ičeze sizaren Marian i sanui hänele peitoiči: «Opendai om tägä i kucub sindai.»
29Kuldes sen Maria rigol libui i läksi Iisusannoks.
30Iisus völ ei tulend külähä, a oli völ sigä, kus Marfa vastsi händast.
31Konz evrejalaižed, kudambad oliba pertiš tüništoitmas Mariad, nägištiba, kut hän kipsahti lähtta irdale, läksiba hänen jäl’ghe.
Hö meletiba, miše hän mäni voikmaha kaumale.
32Konz Maria tuli sinna, kus Iisus oli, i nägišti händast, hän lanksi hänen jaugoihe i sanui: «Ižand, ku olnuižid tägä, minun vel’l’ ei kolnuiži.»
33Konz Iisus nägišti Marian kündliš i hänenke tulnuzid evrejalaižid-ki kündliš, ka hän lanksi süvähä opalaha.
34Hän küzui: «Kuna tö panit händast?»
«Ižand, tule kacmaha», hö sanuiba.
35Iisus kündlestihe.
36Evrejalaižed sanuiba: «Kackat, kut hän armasti Lazarid!»
37No erased sanuiba: «Ku hän voi avaita sogedan sil’mäd, ei-ik hän voinuiži tehta muga, miše Lazar’ ei kolnuiži?»
38Iisus möst lanksi opalaha.
Hän tuli kaumale.
Se oli sur’ kal’l’onduz, saubatud kivel.
39«Heitkat kivi», käski Iisus, no Marfa, kollijan sizar, sanui hänele: «Ižand, hän haižub jo.
Hän om olnu sid’ jo nel’l’ päiväd.»
40Iisus sanui: «En-ik sanund sinei: ku uskod, ka nägištad Jumalan vägen?»
41Kivi heittihe kal’l’ondusespäi, kus venui kollii.
Iisus libuti sil’mäd i sanui: «Tatam, minä kitän sindai, miše oled kulištanu mindai.
42Ka, minä tedan, miše sinä kaiken kuled mindai, no minä sanun necen neniden täht, kudambad seižuba ümbri, miše hö uskoižiba: sinä oled oigendanu mindai.»
43Iisus sanui necen, sid’ kirgouzi koval änel: «Lazar’, tule irdale!»
44Siloi kollii tuli irdale, jaugad i käded kärautud sidegil, mod kattud paikal.
Iisus sanui: «Heitkat hänespäi sideged i antkat hänele mända.»

45Äjad neniš evrejalaižišpäi, ked oliba tulnuded Mariannoks i nähnuded, midä Iisus tegi, uskoškanziba hänehe.
46No erased heišpäi mäniba farisejidennoks i sanuiba, midä Iisus oli tehnu.
47Siloi ülembaižed papid i farisejad kucuiba Nevondkundan suimale i küzuiba sigä: «Midä meile tarbiž tehta?
Se mez’ tegeb äi tundmuztegoid.
48Ku andam hänele edemba-ki tehta ninga, hänehe uskoškandeba ani kaik, siloi tuleba rimalaižed i anastaba meil necen tahon i kaiken meiden rahvahan.»
49Siloi üks’ heišpäi, Kajafa, kudamb oli sen voden ülembaižen papin, sanui: «Tö et el’gekoi nimidä.
50Et-ik tö tärtkoi, miše meile oliži paremba, ku üks’ mez’ koliži rahvahan täht, mi kaik rahvaz koliži?»
51Nece ei olend hänen ičeze mel’, no ku hän sil vodel oli ülembaižen papin, ka endusti, miše Iisus koleb rahvahan täht, 52i ei vaiše sen rahvahan täht, a miše kogota ühthe kaikid Jumalan lapsid kaikiš managjoišpäi.
53Siš päiväspäi hö ladiba surmita Iisusan.
54Sen täht Iisus enambad ei kävelend avoin Judejas, a mäni Efraim-lidnaha, kudamb oli läz rahvahatont mad.
Sigä hän oleskeli ičeze openikoidenke.
55Evrejalaižiden Äipäivän praznik oli läheli, i külišpäi jo edel Äipäiväd tuli äi rahvast Jerusalimha puhtastamhas.
56Hö eciba Iisusad i seištes pühäkodiš küzeliba toine tošt: «Mittušt mel’t olet?
Tuleb-ik hän praznikale vai ei?»
57Ülembaižed papid i farisejad oliba andnuded mugoman käskön: ku ken-ni tedištab, kus Iisus om, ka sanugaha heile, miše hö voižiba händast tabata.

12 Kuz’ päiväd edel Äipäivän praznikad Iisus tuli Vifaniaha, kus eli Lazar’, kudamban hän oli eläbzoitnu kollijoišpäi.
2Iisusale tehtihe sigä ehtlong.
Marfa adivoičeti, i Lazar’ oli heiden keskes, ked söiba ühtes Iisusanke.
3Maria oti täuden butulkan puhtast, lujas kallišt nardanvoid i voidi Iisusan jaugad i kuivazi ned ičeze hibusil.
Kaik honuz täutihe čomal voin haiškel.
4Siloi Juda Iskariot, Simonan poig, kudamb oli Iisusan openik i kudamb möhemba möi Iisusan, sanui: 5«Mikš necidä void ei mödud koumessadas dinarijas i rahad ei anttud gollile?»
6Necidä hän ei sanund sen täht, miše hänele oli žal’ gollid, a sikš miše oli vargaz.
Hänel oli ühthine kukor, i hän otli ičeleze rahoid, kudambid sinna panliba.
7Iisus sanui: «Jäta händast, hän om kaičenu sen minun mahapanendan päivän täht.
8Gol’l’ad oma teidenke kaiken aigan, a mindai teidenke ei ole kaiken.»
9Äjad evrejalaižed tedištiba, miše Iisus om Vifanias, i tuliba sinna ei vaiše Iisusan täht, a miše nägištada Lazarin, kudamban Iisus oli eläbzoitnu kollijoišpäi.
10Muga ülembaižed papid tahtoiba rikta Lazarin-ki, 11sikš ku äjad evrejalaižed hänen täht tuliba i uskoškanziba Iisusaha.

12Toižel päiväl leviganzi vest’ – Iisus tuleb Jerusalimha.
Sured rahvazkogod, kudambad oliba tulnuded praznikale, 13otiba pal’man oksad, mäniba hänele vastha i kidastiba:  – Osanna!
Blahoslovidud om hän, kudamb tuleb  Ižandan nimes,  Izrail’an kunigaz!
14Sades noren oslan, Iisus ištuihe sel’gha, muga kut om sanutud Pühiš Kirjutusiš:  15– Ala varaida, Sion-tütär,  sinun kunigaz tuleb!
Hän raccastab norel oslal.
16Openikad siloi völ ei el’gendanugoi sidä, no konz Iisus oli libutadud taivhaližehe hoštoteshe, heile johtui mel’he, miše hänen polhe oli ninga kirjutadud i miše hänele muga oli tehtud-ki.
17Rahvaz, kudamb oli olnu Iisusanke, todišti, miše hän kucui Lazarin kaumaspäi i eläbzoiti händast kollijoišpäi.
18Sikš rahvaz läksi-ki hänele vastha, ku kulišti, miččen tundmuztegon Iisus oli tehnu.
19Farisejad pagižiba kesknezoi: «Ka kackat!
Nimidä ei abuta.
Kaik mir jokseb hänen jäl’ghe.»

20Heiden keskes, ked oliba tulnuded praznikale loičmaha Jumalale, oliba erased grekalaižed.
21Hö tuliba Filippannoks, kudamb oli Galilejan Vifsaidaspäi, i sanuiba: «Mö tahtoižim nägištada Iisusan.»
22Filip mäni sanumaha necen azjan polhe Andrejale, i sid’ hö molembad läksiba sanumaha Iisusale.
23Iisus sanui heile:  «Se aig om tulnu, konz Mehen Poigan korged arv todas sil’mnägubale.
24Todest tozi sanun teile: ku nižun jüvä pandes maha ei kole, ka se jäb vaiše ühteks jüväks, a ku se koleb, ka tob čoman villän.
25Ken navedib ičeze henged, ka kadotab sen, no ken neciš mirus ei navedi sidä, ka kaičeb sidä igähižen elon täht.
26Ku ken-se tahtoib olda minun käskabunikan, ka astkaha minunke.
Kus minä olen, sigä linneb minun käskabunik-ki, i Tat pidäškandeb korktas arvos sidä, ken om minun käskabunik.
27Nügüd’ olen südäintuskiš.
Midä sanuižin?
Tatam, päzuta mindai neciš mokičuzaigaspäi!
Ei!
Necen aigan täht minä olen tänna tulnu-ki.
28Tatam, ülenzoita ičeiž nimi!»
Siloi tuli taivhaspäi än’: «Minä olen sen ülenzoitnu i völ-ki ülenzoitan.»
29Ked oliba sil tahol, kuliba änen i sanuiba sen jumalanjuruks.
No erased sanuiba: «Angel pagiži hänele.»
30Siloi Iisus sanui: «Nece än’ ei olend minun täht, a teiden täht.
31Nügüd’ nece mir suditas, nügüd’ necen mirun ižand kükstas valdaspäi.
32I konz mindai libutadas ülähäks maspäi, minä vedän kaikid ičeinnoks.»
33Nenil sanoil Iisus ozuti, miččel surmal hän koleb.
34Mehed sanuiba Iisusale: «Käskišt om sanunu meile, miše Messia om igähine.
Kut void sanuda, miše Mehen Poigad tarbiž libutada ülähäks?
Ken nece Mehen Poig om?»
35Iisus sanui heile: «Völ vähän aigad lämoi om teidenke.
Astkat sihesai, kuni teil om lämoi, miše pimed ei sebadaiži teid.
Ken astub pimedas, ei teda, kuna hän mäneb.
36Sihesai kuni teil om lämoi, uskkat lämoihe, miše tö tegižitoiš lämoin lapsikš.»
Konz Iisus oli sanunu necen, hän läksi i kadoi heiden sil’mišpäi.

37 Hot’ Iisus oli tehnu äi tundmuztegoid mehiden sil’miš, hö ei usknugoi hänehe.
38Muga todenzuiba Jumalan sanankandajan Isaijan sanad:  – Ižand, ken om usknu meiden sanoihe?
Kenele om ozutadud Ižandan käden vägi?
39Hö ei voinugoi uskta, ved’ Isaija völ sanui toižes sijas:   40– Hän om sogenzoitnu heiden sil’mäd  i kivenzoitnu heiden südäimed,  miše hö ičeze sil’mil ei nägiži,  ičeze südäimel ei el’gendaiži,  ei käraudaižihe,  miše minä tegižin heid tervhikš.
41Muga Isaija sanui, konz nägišti Messian hoštotesen i pagiži hänen polhe.
42Üks’kaik äjad pämehed-ki uskoškanziba Iisusaha, no farisejiden täht ei sanunugoi nimidä, miše heid ei oliži erigoittud suimpertišpäi.
43Mehiden kitänd oli heile armhemb mi Jumalan.
44Iisus kirgui lujal änel: «Ken uskob minuhu, ei usko minuhu, vaiše hänehe, kudamb om oigendanu mindai.
45Ken nägeb mindai, nägeb händast, ken om oigendanu mindai.
46Minä olen lämoi i olen tulnu mirhu sen täht, miše ni üks’, ken uskob minuhu, ei jäiži pimedaha.
47Ku ken-ni kuleb minun sanad, no ei usko, minä en sudi händast.
Minä en ole tulnu sudimaha mirud, a päzutamha sen pahaspäi.
48Ku ken-ni käraudase minuhu sel’gin i ei ota minun sanoid südäimehe, ka hänel om ičeze sudii: se sana, miččen olen sanunu, sudiškandeb händast jäl’gmäižel päiväl.
49Minä en ole pagižnu ičein päspäi.
Tat, kudamb om mindai oigendanu, om käsknu, midä minei tarbiž sanuda i pagišta, 50i minä tedan, miše hänen käsk tob igähižen elon.
Konz pagižen, ka pagižen muga, ku Tat om minei käsknu pagišta.

13 Äipäivän praznik oli jo läheli, i Iisus tezi, miše om tulnu se aig, konz hänele tarbiž lähtta neciš miruspäi Tatannoks.
Hän oli kaiken armastanu nenid, ked oliba neciš mirus hänen, i ani lophusai armasti heid.
2Hö oliba ehtlongičemas, konz lemboi oli jo pannu Juda Iskariotale, Simonan poigale, südäimehe meletusen, miše hän möiži Iisusad.
3Iisus tezi, miše Tat oli andnu kaiken hänen käzihe i miše hän oli tulnu Jumalannopäi i nügüd’ pidi pörtas hänennoks.
4Muga hän libui sömäspäi, heiti pälembaižen soban i sidoi vösijale pölvasižen käzipaikan.
5Sid’ hän valoi vet pezuastijaha i pezeškanzi openikoiden jaugad i pühki ned pölvasižel käzipaikal, kudamb oli sidotud vösijale.
6Konz Iisus tuli Simon Petran kohtale, Petr sanui: «Ižand, ka jose sinä pezeškanded minun jaugad?»
7Iisus vastsi: «Necidä, midä minä nügüd’ tegen, sinä ed völ el’genda, no möhemba sen tedaškanded.»
8Petr sanui hänele: «Sinä igäs ed pezeškande minun jaugoid!»
Iisus sanui: «Ku minä en peze sindai, sinei ei sa olda minunke.»
9Siloi Simon Petr sanui: «Ižand, ala peze vaiše jaugoid, peze mugažo käded i pä.»
10Neche Iisus sanui: «Sille, kudamb om jo peznus, tarbiž pesta vaiše jaugad.
I muga hän linneb kaik puhtaz.
I tö olet-ki puhthad, no et kaik.»
11Iisus tezi, ken händast möb, i sikš hän sanui: «Tö et olgoi kaik puhthad.»
12Konz Iisus oli peznu heiden jaugad i pannu päle soban, hän ištuihe möst ehtlongičemha.
Hän sanui heile: «El’gendat-ik tö, midä teile tegin?
13Tö kucut mindai opendajaks i Ižandaks, i oikti teget: minä olen-ki se.
14Ku minä, teiden Ižand i Opendai, olen peznu teiden jaugad, ka teile-ki tarbiž pesta jaugad toine toižel.
15Minä ozutin teile, miše tö-ki tegižit muga, kut minä olen tehnu teile.
16Todest tozi sanun teile: ei ole käskabunik suremb ičeze ižandad, i oigetud ei ole suremb ičeze oigendajad.
17Ku tö necen tedat i tegeškandet muga, tö olet ozavad.
18Minä en sanu necidä teiš kaikiš.
Minä tedan, keda valičin.
No necile Pühiden Kirjutusiden sanale tarbiž todenzuda: „Mez’, kudamb söb minunke, om lendnu käden minun päle.
19Minä sanun necen teile jo nügüd’, edel ku se todenzub, miše siloi, konz se todenzub, tö uskoižit: nece olen minä.
20Todest tozi sanun teile: ken otab ičezennoks sen, kudamban minä oigendan, ka otab ičezennoks mindai, i ken otab ičezennoks mindai, ka otab ičezennoks minun Oigendajan.»

21Muga Iisus pagiži.
Südäintuskiš hän sanui heile: «Todest tozi sanun teile: üks’ teišpäi möb mindai.»
22Openikad kacuiba toine toižhe tedmata, kenen polhe hän pagiži.
23Üks’ openikoišpäi, kudambad Iisus armasti, ehtlongiči hänen rindal.
24Simon Petr ozuti sille, miše hän küzuiži Iisusal, kenen polhe oli pagin.
25Openik sirdihe lähemba Iisusannoks, kändihe hänehepäi i küzui: «Ižand, ken hän om?»
26Iisus sanui: «Se, kenele andan necen leibsupalan.»
Sid’ hän painoi supalan padaha i andoi sen Juda Iskariotale, Simonan poigale.
27Siloi, sen supalan jäl’ghe soton mäni Judaha.
Iisus sanui hänele: «Midä teget, tege teramba!»
28Niken, ken oli ehtlongičemas, ei el’gendand, mikš Iisus sanui hänele muga.
29Sikš miše Judal oli ühthine kukor, erased meletiba, miše Iisus käski hänele ostta midä-ni praznikaks vai antta midä-ni gollile.
30Juda oti necen supalan i sid’-žo läksi.
Oli ö.

31Konz Juda läksi, Iisus sanui: «Nügüd’ Mehen Poigan korged arv om tulnu sil’mnägubale i Jumalan korged arv om tulnu sil’mnägubale hänes.
32I ku Jumalan korged arv tuleb sil’mnägubale hänes, ka Jumal-ki ozutab hänen korktan arvon ičesaze, i Jumal tegeb necen jo teravas.
33Lapsed!
Minei om jänu vähän aigad olda teidenke.
Tö eciškandet mindai, no minä sanun nügüd’ teile sen-žo, midä sanuin evrejalaižile: kuna minä mänen, sinna tö et voigoi putta.
34Minä andan teile uden käskön: armastagat toine tošt!
Muga kut minä olen armastanu teid, armastagat tö-ki toine tošt.
35Kaik tundištaba teiš minun openikoid, ku tö armastat toine tošt.»
36«Ižand, kuna sinä mäned?»
küzui Simon Petr.
Iisus sanui: «Kuna minä mänen, sinä ed voi nügüd’ tulda minunke, a möhemba tuled.»
37Petr sanui hänele: «Ižand, mikš en voi nügüd’ lähtta sinunke?
Minä andan ičein hengen sinun täht.»
38Iisus sanui: «Andad-ik sinä ičeiž hengen minun täht?
Todest tozi sanun sinei: ei ehti kukoi launda, kut sinä koumašti sanud, miše ed tunde mindai.»

14 «Algha teiden südäimed holestugoi.
Uskkat Jumalaha i uskkat minuhu.
2Minun Tatan pertiš om äi honusid – muite minä en sanuiži, miše mänen vaumištamha teile elosijan.
3Minä mänen vaumištamha teile elosijan, no tulen jäl’ges tagaze i otan teid ičeinnoks, miše voižit olda sigä, kus minä olen.
4Tö tedat, kuna minä mänen, i ten-ki tedat.»
5Foma sanui: «Ižand, mö em tekoi, kuna sinä lähted.
Kutak ted voim teta?»
6Iisus sanui hänele: «Minä olen te, tozi i elo.
Niken ei putu Tatannoks muite kut vaiše minun kal’t.
7Ku tö tundižit mindai, ka tundižit minun Tatad-ki.
Nügüd’ tö jo tundet i olet nähnuded händast.»
8Filip sanui hänele: «Ižand, ozuta meile Tat, tošt em pakikoi.»
9Iisus sanui: «Ed-ik sinä, Filip, teda mindai, ved’ minä olen jo hätken olnu teidenke?
Kaikutte, ken om nähnu mindai, om nähnu Tatan.
Kut void sanuda: „Ozuta meile Tat?
10Ed-ik usko, miše minä olen Tatas i Tat om minus?
Ku pagižen teile, en pagiže ičein nimes, a Tat, kudamb om minus, tegeb ičeze tegod.
11Uskkat minei, ku sanun, miše minä olen Tatas, i Tat om minus.
Ku muite et uskkoi, ka uskkat minei iče tegoiden tagut.
12Todest tozi sanun teile: ken uskob minuhu, hän tegeb mugomid tegoid, kut minä tegen, i völ surembid-ki, sikš ku minä mänen Tatannoks, 13i midä tö pakičeškandet minun nimes, sidä minä tegen, miše Tat oliži korgenzoittud arvos Poigan kal’t.
14Midä tö minun nimes pakičeškandet, sidä minä tegen.»

15«Ku tö armastat mindai, elägat minun käsköiden mödhe.
16Minä pakičen Tatad, i hän andab teile toižen Abutajan, kudamb linneb teidenke igän.
17Nece Abutai om toden Heng, kudambad mir ei voi sada, sikš ku se ei näge i ei tunde händast.
No tö tundet händast, sikš ku hän eläb teidenke i linneb teiš.
18Minä en jäta teid armotomikš lapsikš, minä tulen teidennoks.
19Völ vähäine aigad, i mir enambad ei nägišta mindai, no tö nägištat, sikš ku minä elän, i tö-ki elät.
20Sil päiväl tö el’gendat, miše minä olen minun Tatas i miše tö olet minus i minä teiš.
21Kaikutte, ken om otnu minun käsköd südäimehe i eläb neniden käsköiden mödhe, se armastab mindai.
A ken armastab mindai, sidä armastaškandeb minun Tat, minä-ki armastaškanden händast i ozutamoi hänele.»
22Juda – ei se Iskariot – sanui hänele: «Ižand, mikš teged muga?
Mikš ozutatoi vaiše meile, a ed mirule?»
23Iisus sanui hänele: «Ken armastab mindai, se eläb minun sanoiden mödhe.
Minun Tat armastaškandeb händast, i mö tulem hänennoks i jäm sinna elämaha.
24Ken ei armasta mindai, se ei elä minun sanoiden mödhe.
A sana, kudamban tö kulet, ei ole minun, a Tatan, kudamb om mindai oigendanu.
25Muga minä olen sanunu teile oldes teidenke.
26Abutai, Pühä Heng, kudamban Tat oigendab minun nimes, opendab teid kaikehe i johtutab teile kaiken, midä olen teile sanunu.
27Minä jätan teile tüništusen.
Sen tüništusen, kudamb om minai, minä andan teile.
Minä en anda muga, kut andab nece mir.
Algha teiden südäimed holdugoi, algat varaikoi.
28Tö kulit, midä minä sanuin: minä lähten tägäpäi, no tulen teidennoks.
Ku tö armastaižit mindai, ka ihastuižit, miše sanuin: „Minä mänen Tatannoks“, ved’ minun Tat om suremb mindai.
29Olen pagižnu necen polhe jo nügüd’, miše tö uskoižit, konz se todenzub.
30Enambad en pagiže teidenke, sikš ku mirun ižand om jo läheli.
Hänel ei ole nimittušt valdad minuhu, 31no tegen minä muga, kut Tat om käsknu minei tehta, miše mir tedaiži: minä armastan Tatad.
Libugat, lähtkam tägäpäi!»

15 «Minä olen todesine vinpu, i minun Tat om vinpuiden ižand.
2Hän čapab minuspäi kaikuččen oksan, mitte ei to ploduid, no kaikuččen oksan, mitte tob ploduid, hän puhtastab liigahižiš barboišpäi, miše se toiži ploduid enamban ku ende.
3Tö olet jo puhthad, sikš ku ned sanad, miččed olen teile sanunu, oma puhtastanuded teid.
4Püžugat minus, muga i minä püžun teiš.
Ved’ ei oks voi toda ploduid ičesazepäi, ku ei püžu pus, mugažo tö-ki, ku et püžugoi minus.
5Minä olen vinpu, tö olet oksad.
Ken püžub minus i kenes minä püžun, tob äi ploduid.
Minuta tö et voigoi tehta nimidä.
6Ken ei püžu minus, om kuti kattenu oks, kudamb kuivab.
Kuivad oksad keratas, tactas lämoihe i polttas.
7Ku tö püžut minus i minun sanad püžuba teiš, pakikat, midä tahtoit, i sat sen.
8Sil linneb korgenzoittud minun Tat arvos, ku tö tot äi ploduid i ozutat, miše olet minun openikad.
9Kut Tat om armastanu mindai, muga minä olen armastanu teid.
Püžugat minun armastuses.
10Ku elät minun käsköiden mödhe, ka püžut minun armastuses, muga kut minä-ki olen elänu minun Tatan käsköiden mödhe i püžun hänen armastuses.
11Minä sanuin teile necen, miše teiš oliži minun ihastuz, i teiden ihastuz oliži täuz’.
12Minun käsk om mugoine: armastagat toine tošt, muga kut minä olen armastanu teid.
13Niken ei voi ozutada surembad armastust, kut antta hengen ičeze läheližiden täht.
14Tö olet minun läheližed, ku teget sidä, midä minä käsken teile tehta.
15En sanu teid enambad käskabunikoikš, sikš ku käskabunik ei teda ičeze ižandan azjoid.
No minä sanun teid läheližikš, ved’ minä olen sanunu teile kaiken, min olen Tataspäi kulnu.
16Et tö valičenugoi mindai, a minä valičin teid, i minun taht om se, miše tö läksižit i toižit ploduid, i teiden plodud ei kadoiži.
Ku tö teget muga, ka Tat andab teile kaiken, midä pakičet hänel minun nimes.
17Necen käskön minä teile andan: armastagat toine tošt.»

18«Ku nece mir kandab vihan teiden päle, muštkat, miše edel teid se om kandnu vihan minun päle.
19Ku tö oližit neciš miruspäi, ka se armastaiži teid kut ičhižid.
No tö et olgoi neciš miruspäi, sikš ku minä olen teid valičenu miruspäi, i sikš se kandab vihan teiden päle.
20Muštkat, midä teile sanuin: käskabunik ei ole suremb ičeze ižandad.
Ku mindai kükstihe, kükseškatas teid-ki.
Ku minun sanad kundeltihe, kundleškatas teiden-ki sanad.
21Kaiken necen mehed tegeba teile minun nimen tagut, sikš ku ei tuntkoi händast, kudamb om mindai oigendanu.
22Ku minä en tulnuiži i en pagižnuiži heile, ka hö ei oliži värnikad, no nügüd’ hö ei voigoi sanuda: „Mö em tednugoi, miše tegim grähkid.
23Se, kudamb kandab vihan minun päle, kandab vihan minun Tatan-ki päle.
24Ku minä en tehnuiži heiden keskes tegoid, kudambid völ niken toine ei tegend, hö ei tedaiži, miše oma värad.
No nügüd’ hö oma nähnuded minun tegod i kandaba vihan minun päle i minun Tatan päle.
25Muga todenzub heiden käskištoho kirjutadud sana: „Hö kandoiba vihan minun päle tühjan.
26Tö sat Abutajan, minä oigendan händast Tatannopäi.
Hän, toden Heng, lähteb Tatannopäi i todištaškandeb minun polhe.
27Muga tö-ki todištaškandet, ku ezmässai olet olnuded minunke.»

16 «Olen sanunu teile necen, miše tö et hül’gäidaiži uskondad minuhu.
2Teid zavodiškatas erigoitta suimpertišpäi, i tuleb se-ki aig, konz kaikutte, kudamb rikoškandeb teid, meletaškandeb, miše muga služib Jumalale.
3Hö ninga tegeškandeba, sikš miše ei tuntkoi ni Tatad, ni mindai.
4Olen sanunu necen teile sikš, miše konz tuleb se aig, teile johtuiži mel’he, miše minä olin jo sanunu necen teile.»

«Edel en ole sanunu teile necidä, sikš ku olen olnu iče teidenke.
5No nügüd’ minä lähten hänennoks, kudamb om mindai oigendanu.
I niken teišpäi ei küzu minai, kuna minä mänen.
6Ved’ teiden südäimed oma täutnus tuskal, sikš ku sanuin teile necen.
7No minä sanun teile toden: teile om paremba, miše minä lähten tägäpäi.
Ku en lähte, ka Abutai ei tule teidennoks.
No konz minä lähten, ka oigendan händast teidennoks, 8i hän tuleb i ozutab mirun mehile, mi om grähk, mi om oiktuz’ i mi om sud.
9Grähk om siš, miše mehed ei uskkoi minuhu.
10Oiktuz’ om siš, miše minä mänen Tatannoks, i tö enambad et nägištagoi mindai.
11I sud om siš, miše necen mirun ižand om suditud.
12Äi tošt-ki minei tarbiž teile sanuda, no tö völ et voigoi otta necidä südäimehe.
13Konz tuleb hän, toden Heng, ka hän opendab teid tundmaha kaiken toden.
Hän ei pagižeškande ičeze päspäi, a pagižeškandeb sidä, midä kuleb, i avaidaškandeb teile, midä linneb.
14Hän korgenzoitab minun arvod, sikš ku hän otab sišpäi, mi om minun, i avaidaškandeb teile.
15Kaik, midä om Tatan, om mugažo minun.
Sikš sanuin teile, miše hän otab sišpäi, mi om minun, i avaidab teile.
16Völ kodvaine, i tö et nägištagoi mindai, möst kodvaine, i tö nägištat mindai, sikš miše minä mänen Tatannoks.»

17Erased openikad küzeliba toine tošt: «Midä hän pagižeb, konz sanub meile: „Völ kodvaine, i tö et nägištagoi mindai, möst kodvaine, i tö nägištat mindai?
I midä hän sanub nenil sanoil: „Minä mänen Tatannoks“?»
18«Mi om nece „kodvaine“?»
hö čududelihe.
«Mö em el’gekoi, midä hän sanub.»
19Iisus homaiči, miše hö tahtoiba küzuda hänel midä-se.
Hän sanui heile: «Sidä-k küzelet toine tošt, miše sanuin: „Völ kodvaine, i tö et nägištagoi mindai, möst kodvaine, i tö nägištat mindai?
20Todest tozi sanun teile: tö voikaškandet i itkeškandet, no mir ihastub.
Tö lanktet opalaha, no opal kändase ihastuseks.
21Naine, konz sündutab last, mokičese, sikš ku om tulnu nece aig.
No konz laps’ om sündnu, mam ei mušta ičeze kibud, a ihastub sihe, miše mez’ om sündnu mirhu.
22Teil-ki om nügüd’ paha mel’, no minä nägištan teid möst, i teiden südäimed ihastuba, i necidä ihastust niken ei anasta teil.
23Sil päiväl tö et küzugoi minai nimidä.»

«Todest tozi sanun teile: midä igän tö pakičeškandet minun nimes Tatal, sen hän andab teile.
24Neche päivhäsai tö et pakičenugoi nimidä minun nimes.
Pakikat, i tö sat, i teiden ihastuz linneb täuz’.
25Olen pagižnu necen polhe teile ozoitezstarinoil, no tuleb aig, konz enamb en pagižeškande ozoitezstarinoil, a sanun teile kaiken Tatan polhe kohtha.
26Sil päiväl tö pakičeškandet Tatad minun nimes, i en sanu teile, miše minä pakičeškanden Tatad teiden poles.
27Ved’ Tat iče armastab teid, sikš ku tö olet armastanuded mindai i usknuded, miše olen tulnu Jumalannopäi.
28Tatannopäi minä olen lähtnu i tulnu neche mirhu, i nügüd’ minä jätan mirun i lähten tagaze Tatannoks.»
29Openikad sanuiba: «Nügüd’ sinä pagižed kohtha, enambad ed sanu ozoitezstarinoid.
30Mö el’gendam nügüd’, miše sinä tedad kaiken, midä küzuškatas, i sinei ei tarbiž varastada küzundoid.
Sikš mö uskom, miše sinä oled tulnu Jumalannopäi.»
31«Ka, nügüd’ tö uskot», sanui Iisus.
32«No tuleb aig – i se om jo tulnu – konz tö kaik pagenet, ken kuna, i jätat mindai üksnäin.
No minä en ole üksnäin, Tat om minunke.
33Olen sanunu teile necen, miše minus teil oliži tüništuz.
Mirus tö linnet ahthal aigal, no olgat rohktad: minä olen vägestanu mirun.»

17 Neniden sanoiden jäl’ghe Iisus libuti sil’mäd taivhaze i sanui: «Tatam, aig om tulnu.
Korgenzoita arvos ičeiž Poig, miše sinun Poig-ki korgenzoitaiži arvos sindai.
2Sinä oled andnu kaikid mehid hänen valdha, miše hän andaiži igähižen elon kaikile, kudambid oled hänele andnu.
3I igähine elo om siš, miše hö tundeba sindai, üksjaižen todesižen Jumalan, i händast, kudamban oled oigendanu, Iisusan Hristosan.
4Minä olen korgenzoitnu sindai arvos necen man päl, olen tehnu lophusai sen radon, kudamban käskid minei tehta.
5Tatam, nügüd’ sinä korgenzoita mindai arvos sinunno, korgenzoita sil korktal arvol, kudamb minai oli sinunno edel mirun tegendad.
6Minä olen avaidanu sinun nimen mehile, kudambid sinä valičid miruspäi i andoid minei.
Hö oliba sinun, i sinä andoid heid minei.
Hö oma elänuded sinun sanoiden mödhe 7i tedaba nügüd’, miše kaik, midä oled minei andnu, om tulnu sinuspäi.
8Kaik ned sanad, kudambad sinä oled andnu minei, minä olen sanunu heile, i hö oma otnuded nene sanad südäimehe.
Nügüd’ hö todeks tedaba, miše minä olen tulnu sinunnopäi, i uskoba, miše sinä oled mindai oigendanu.
9Minä loičen heiden poles.
Minä en loiče necen mirun kaikiden mehiden poles, vaiše neniden poles, kudambid sinä oled minei andnu, sikš ku hö oma sinun.
10Kaik, mi om minun, om sinun, i kaik, mi om sinun, om minun, i minun korged arv om tulnu sil’mnägubale heiš.
11Minä jo en ole mirus, no hö oma mirus, a minä tulen sinunnoks.
Pühä Tat, kaiče heid ičeiž nimel, heid, kudambid oled minei andnu, miše hö oližiba üks’, muga kut mö-ki olem üks’.
12Konz minä olin heidenke mirus, kaičin heid sinun nimel, heid, kudambid sinä oled minei andnu.
Minä olen kaičenu heid, i ni üks’ heišpäi ei kadond, vaiše se, kudambale pidi kadoda, miše tegižihe Pühiden Kirjutusiden mödhe.
13Nügüd’ minä tulen sinunnoks.
Sanun necen, ku völ olen mirus, miše minun ihastuz täutaiži heid.
14Minä olen andnu heile sinun sanad, i nece mir kandab vihan heiden päle, sikš miše hö ei olgoi miruspäi, muga kut minä-ki en ole miruspäi.
15Minä en pakiče, miše sinä otaižid heid miruspäi, no miše kaičižid heid pahaspäi.
16Hö ei olgoi miruspäi, muga kut minä-ki en ole miruspäi.
17Tege heid pühikš ičeiž todel.
Sinun sana om tozi.
18Muga kut sinä oled oigendanu mindai mirhu, muga minä-ki oigenzin heid mirhu.
19Heiden täht minä andan ičtain sinun käzihe, miše hö-ki andaižihe sinun käzihe toden kal’t.
20Minä en loiče vaiše heiden poles, no mugažo neniden poles, kudambad heiden sanoiden kal’t uskoba minuhu.
21Minä loičen, miše hö kaik oližiba üks’, ninga kut sinä, Tatam, oled minus i minä sinus, miše hö-ki oližiba meiš kuti üks’, i mir uskoiži, miše sinä oled oigendanu mindai.
22Sen korktan arvon, kudamban sinä oled andnu minei, olen minä andnu heile, miše hö oližiba üks’, ninga kut mö sinunke olem üks’.
23Ku minä olen heiš, i sinä oled minus, siloi hö oma kogonaz üks’, i mir el’gendab, miše sinä oled oigendanu mindai i oled armastanu heid muga, kut mindai.
24Tatam, minä tahtoin, miše ned, kudambid oled minei andnu, oližiba minunke sigä, kus minä olen.
Sigä hö nägištaba minun korktan arvon hoštotesen, kudamban sinä oled andnu minei, sikš miše oled armastanu mindai edel mirun tegemišt.
25Tozioiged Tatam, mir ei tunde sindai, no minä tunden, i nene, kudambad oma tägä, tedaba, miše sinä oled oigendanu mindai.
26Minä olen avaidanu heile sinun nimen i avaidaškanden völ edemba-ki, miše armastuz, kudambal sinä oled mindai armastanu, püžuiži heiš, i minä püžuižin heiš.»

18 Iisus sanui nene sanad i läksi ičeze openikoidenke Kedronojan toižele polele.
Sigä oli sad, i Iisus i openikad mäniba sinna.
2Mugažo Juda, hänen möi, tezi sen sijan, sikš ku Iisus oli paksus olnu sigä ičeze openikoidenke.
3I Juda oti suren artelin saldatoid i erasid pühäkodin varjoičijoid, kudambid andoiba farisejad i ülembaižed papid.
Hö tuliba sadhu lämoid i lampad i oružjad kädes.
4Iisus tezi kaiken, midä hänele linneb.
Hän mäni mehile vastha i küzui: «Keda tö ecit?»
5«Iisusad Nazaretalašt», sanuiba mehed.
Iisus sanui: «Nece olen minä.»
Mehiden keskes oli Juda-ki, Iisusan möi.
6Konz Iisus sanui heile: «Nece olen minä», hö kaik tageniba i lanksiba maha.
7Iisus möst küzui heil: «Keda tö ecit?»
Hö sanuiba: «Iisusad Nazaretalašt.»
8Iisus sanui heile: «Minä ved’ sanuin teile, miše nece olen minä.
Ku tö mindai ecit, ka pästkat heid, mängaha.»
9Muga todenzui se, midä hän oli sanunu: «Minä en kadotand nikeda, keda sinä olid minei andnu.»
10Simon Petral oli sur’ veič.
Hän tembaiži sen i iški ülembaižen papin käskabunikad, čapoi hänen oiktan korvan; käskabunikan nimi oli Malh.
11No Iisus sanui Petrale: «Pane veič hodrha!
Jose minä en joiži siš mal’l’aspäi, kudamban Tat om minei andnu?»
12Siloi saldatad ičeze pämehenke i evrejalaižed pühäkodin varjoičijad tabaziba Iisusan i sidoiba händast.
13Hö veiba händast ezmäi Annasannoks, kudamb oli Kajafan ap’.
Kajafa oli necen voden ülembaine pap.
14Nece Kajafa oli andnu evrejalaižile nevondan, miše oliži paremb, ku üks’ mez’ koliži rahvahan poles.

15Simon Petr i toine openik mäniba Iisusan jäl’ghe.
Se toine oli tutab ülembaižele papile, i sikš mäni Iisusanke ülembaižen papin horomoiden ezitanhale.
16Petr jäi seižmaha ezitanhan verajan taga, no openik, kudamb tunzi ülembaižen papin, mäni, pagižehti verajan varjoičijan neičukaiženke i toi Petran ezitanhan südäimehe.
17Se neičukaine sanui Petrale: «Ed-ik sinä-ki ole necen mehen openik?»
«En ole», sanui Petr.
18Oli vilu, i sikš käskabunikad i varjoičijad oliba tehnuded lämoin i lämbitelihe.
Mugažo Petr seižui heidenke i lämbitelihe.

19Ülembaine pap küzui Iisusal hänen openikoiden polhe i hänen opendusen polhe.
20Iisus sanui: «Minä olen pagižnu avoin mirule.
Olen kaiken aigan opendanu suimpertiš i pühäkodiš, kus evrejalaižed kaiken keradasoiš.
Peitoiči en ole pagižnu nimidä.
21Mikš sinä mindai küzeled?
Küzu kulijoil, midä olen heile pagižnu.
Ved’ hö tedaba, midä olen pagižnu.»
22Konz Iisus sanui muga, üks’ varjoičii, kudamb seižui läz, iški händast mododme i sanui: «Völ rohtid sanuda muga ülembaižele papile!»
23Iisus sanui hänele: «Ku pagižin hondoin, ka ozuta, mi om hond minun paginas.
A ku pagižin oikti, ka mikš löd mindai?»
24Annas oigenzi sidotud Iisusan ülembaižen papin Kajafannoks.

25Simon Petr seižui i lämbitelihe.
Mehed küzuiba hänel: «Ed-ik sinä-ki ole üks’ hänen openikoišpäi?»
«En ole», sanui Petr.
26No üks’ ülembaižen papin käskabunik, sen mehen ičhine, kudambal Petr čapoi korvan, sanui hänele: «Ed-ik sinä ole se, keda minä nägin sadus hänenke?»
27Petr möst sanui: «En ole», i sid’-žo launuškanzi kukoi.

28Kajafannopäi Iisus vedihe manižandan horomoihe.
Oli homendez.
Evrejalaižed iče ei männugoi pert’he, miše ei paganzuda, a voiži söda Äipäivän sömäd.
29Pilat tuli irdale heidennoks i küzui: «Miš tö väritat necidä mest?»
30Hö sanuiba: «Ku hän ei oliži pahantegii, ka mö em andnuiži händast sinun käzihe.»
31«Otkat iče händast», Pilat sanui, «i sudigat händast teiden käskišton mödhe.»
No evrejalaižed sanuiba: «Meil ei ole valdad sudida nikeda surmhasai.»
32Muga tegihe, miše todenzuiži se Iisusan sana, kudamban hän oli sanunu siš, mitte linneb hänen surm.
33Pilat pördihe horomoihe, käski toda Iisusan ičezennoks i küzui hänel: «Oled-ik sinä evrejalaižiden kunigaz?»
34Iisus sanui: «Meletad-ik sinä iče muga, vai toižed oma sanunuded minun polhe sinei muga?»
35Pilat sanui: «Ka jose minä olen evrejalaine?
Sinun rahvaz i ülembaižed papid oma tonuded sindai minunnoks.
Midä sinä oled tehnu?»
36Iisus sanui: «Minun kunigazvald ei ole neciš miruspäi.
Ku se oliži neciš miruspäi, ka minun mehed toradaižiba minun poles, miše minä en putuiži evrejalaižiden pämehiden käzihe.
No nügüd’ minun kunigazvald ei ole tägäpäi.»
37«No ku muga, ka oled kunigaz», Pilat sanui.
Iisus sanui: «Sinä sanud, miše minä olen kunigaz.
Sen täht minä olen sündnu i tulnu neche mirhu, miše sanuda, mi om tozi.
Kaikutte, ken om toden polel, kuleb mindai.»
38«Mi tozi om?»
küzui Pilat.

Sid’ Pilat mäni möst irdale evrejalaižidennoks i sanui heile: «Minä en löuda nimittušt vigad hänes.
39Teil om mugoine vero, miše minä Äipäivän praznikaks pästaižin teile ühten mehen türmaspäi.
Tahtoit-ik, miše pästaižin evrejalaižiden kunigahan?»
40Siloi kaik möst kidastaškanziba: «Ala händast pästa, a Varavva!»
Varavva oli razbainik.

19 Siloi Pilat oti Iisusan i käski löda händast rozgil.
2Saldatad tegiba ternan barboišpäi vencan i paniba sen hänele pähä.
Hö sädatiba händast purpuranrusktaha sädoho 3i saneliba: «Tervhen eläd, evrejalaižiden kunigaz!»
– i löiba händast modho.
4Pilat mäni möst irdale i sanui evrejalaižile: «Minä ton händast tänna, miše tö tedaižit: minä en löuda hänes nimittušt vigad.»
5Siloi Iisus tuli irdale, ternanvenc päs i rusktad sädod päl, i Pilat sanui: «Naku se mez’ om.»
6Konz ülembaižed papid i pühäkodin varjoičijad nägištiba Iisusan, hö kidastaškanziba: «Nagloiče ristha!
Nagloiče händast ristha!»
Pilat sanui heile: «Otkat tö händast i nagloikat.
Minä en löuda hänes nimittušt vigad.»
7Evrejalaižed sanuiba: «Meil om käskišt, i sen mödhe hänele tarbiž kolda, sikš miše hän om sanunu ičtaze Jumalan Poigaks.»
8Necen kulištades Pilat pöl’gästui völ enamba.
9Hän möst pördihe horomoihe i küzui Iisusal: «Kuspäi sinä oled?»
No Iisus ei sanund hänele nimidä.
10Pilat sanui hänele: «Minei-ik sinä et tahtoi sanuda nimidä?
Ed-ik sinä teda, miše minai om vald nagloita sindai ristha i vald pästta sindai?»
11Iisus sanui: «Sinai ei oliži nimittušt valdad minun päl, ku se ei olnuiži sinei anttud ülähänpäi.
Sikš grähkhižemb om se mez’, kudamb om andnu mindai sinun käzihe.»
12Pilat eci, kut voiži pästta Iisusad.
No evrejalaižed kidastiba: «Ku pästad händast, ed ole kesarin sebranik!
Kaikutte, ken lugeb ičtaze kunigahaks, vastustab kesarid.»
13Kulištades nene sanad Pilat toi Iisusan irdale i ištuihe sudjan ištmele, sille tahole, kudamb kuctihe Kivisijaks, evrejan kelel Gavvafaks.
14Nece oli pätničan, edel Äipäiväd, aig oli kudenz’ čas.
Pilat sanui evrejalaižile: «Naku om teiden kunigaz.»
15Evrejalaižed kidastaškanziba: «Ota!
Ota händast!
Nagloiče!»
Pilat küzui heil: «Pidab-ik minei nagloita teiden kunigaz?»
No ülembaižed papid sanuiba: «Meil ei ole kunigast, vaiše kesar’.»
16Siloi Pilat andoi Iisusan heiden käzihe, miše hö nagloičižiba händast ristha.
I muga händast lähttihe vemha.

17Ičeze ristad kanttes hän tuli sijale, kudamb kuctihe Pämal’l’ansijaks, evrejan kelel nece om Golgofa.
18Sigä saldatad nagloičiba Iisusan ristha i kaks’ tošt mest hänenke, toižen ühtele, toižen toižele polele, a Iisus oli heiden keskes.
19Pilat oli kirjutanu laudale, kudamb mugažo lödihe ristha: «Iisus Nazaretalaine, evrejalaižiden kunigaz».
20Äi evrejalaižid lugiba nene sanad, sikš ku sija, kus Iisus nagloitihe ristha, oli läz lidnad.
Sanad oliba kirjutadud evrejan, grekan i latinan kelel.
21Evrejalaižiden ülembaižed papid sanuiba Pilatale: «Ala kirjuta: „Evrejalaižiden kunigaz“.
Kirjuta, miše hän oli sanunu: „Minä olen evrejalaižiden kunigaz“.»
22Pilat sanui: «Min kirjutin, sen kirjutin.»
23Jäl’ghe Iisusan nagloičendad saldatad otiba hänen sädod i jagoiba nelläks palaks, kaikutte saldat sai niišpäi ühten.
Hö otiba mugažo paidan, no ku se ei olend ombeltud, a oli kudotud ühtel nitil ülähänpäi alahaks, 24hö sanuiba kesknezoi: «Ei sa sidä rebitada.
Tackam arban, ken sidä sab.»
Muga todenzuiba nene Pühiden Kirjutusiden sanad:   – Hö jagaba kesknezoi minun sobad  i jagades paidad taciba arban.
Muga saldatad tegiba-ki.
25Iisusan ristanno seižuiba hänen mamaze, maman sizar, Kleopan ak Maria, i Magdalan Maria.
26Konz Iisus nägišti, miše hänen mamaze i armaz openik seižuiba sigä, hän sanui mamaleze: «Naku om sinun poig!»
27Sid’ hän sanui openikale: «Naku om sinun mam!»
Siš aigaspäi nece openik pidi hol’t Iisusan mamas.

28Iisus tezi, miše kaik oli tehtud jo lophusai.
Miše oliži kaik kut Pühiš Kirjutusiš, hän sanui: «Minai om jomannäl’g.»
29Sigä oli astii täuz’ muiktad vinad.
Saldatad kastoiba sinna gupkan i issop-kalul libutiba sen Iisusan hulidennoks.
30Iisus imi vinad gupkaspäi i sanui: «Kaik om tehnus.»
Hän sordi pän i pästi hengen.
31Siloi oli pätnič, a sobat, kudamb läheni, oli lujas sur’ praznikpäiv.
Miše hibjad ei jäiži ripmaha ristha sobataks, evrejalaižed pakičiba Pilatad, miše katkaita heiden sär’lud i pästta alahaks.
32Muga saldatad katkaižiba sär’lud nenil mehil, kudambad oliba nagloitud Iisusanke, ezmäi ühtel, sid’ toižel.
33Iisusannoks tuldes hö homaičiba, miše hän oli jo kolnu, i sikš ei katkaidanugoi hänen sär’luid.
34Üks’ saldat puski keihäl hänen bokha, i sišpäi sid’-žo vodaškanzi vert i vet.
35Se, kudamb necen nägi, om todištanu sen polhe, miše tö uskoižit.
Hänen todištuz om oiged, i hän tedab, miše pagižeb tot.
36Muga tegihe, miše Pühiden Kirjutusiden sanad todenzuižiba: «Hänel ei sa mureta ni üht lud».
37A Pühiden Kirjutusiden toižes sijas sanutas: «Hö kacuba hänehe, keda oma pusknuded.»

38Necen jäl’ghe eraz Josif Arimafejaspäi – Iisusan openik, no peitoiči, sikš ku varaiži evrejalaižiden pämehid – pakiči Pilatad, voiži-ik otta Iisusan hibj ristaspäi.
Pilat hökkähtui, i Josif tuli i pästi hibjan alahaks.
39Sinna tuli mugažo Nikodim, se mez’, kudamb ende oli kävunu Iisusanno öl, i hän toi sada märad segoitud smirnad i aloed.
40Mehed otiba Iisusan hibjan i käriba sen sidegihe hajuvoinke, kut tegeba mahapandes evrejalaižed.
41Sigä, kus Iisus nagloitihe ristha, oli sad, i sadus oli uz’ kal’l’kaum, kudambaha völ nikeda ei olend mahapandud.
42Hö paniba Iisusan sinna, sikš ku oli evrejalaižiden praznikan pätnič, a se kaum oli läheli.

20 Nedalin ezmäižel päiväl Magdalan Maria tuli kaumale aigoiš, völ homendezhämäral, i nägišti, miše kivi oli heittud kaumalpäi.
2Hän joksten tuli Simon Petrannoks i sen toižen openikannoks, kudamb oli Iisusale armaz, i sanui heile: «Ižand om vedud kaumaspäi, no kuna om pandud, mö em tekoi.»
3Sid’-žo Petr i se toine openik läksiba kaumale.
4Mehed läksiba joksten ühtes, no se toine openik joksi teramba Petrad i tuli kaumale ezmäižen.
5Hän kumarzihe i nägišti sideged, kudambad oliba sigä, no ei mänend kauman südäimehe.
6Simon Petr tuli hänen taga, mäni kal’l’kauman südäimehe i nägišti sideged, kudambad oliba sigä.
7Hän homaiči, miše käzipaikad, kudambal oli kattud Iisusan mod, ei olend sidegiden keskes, a se oli eriži kärdüd i pandud toižhe sijaha.
8Siloi mäni sinna mugažo toine openik, kudamb ezmäižen oli ehtinu tulda kaumale, i hän nägišti i uskoi.
9Hö völ ei el’gendanugoi Pühiš Kirjutusišpäi, miše Iisusale tarbiž eläbzuda kollijoišpäi.
10Openikad pördihe kaumalpäi kodihe.

11Maria seižui kaumanno i voiki.
Voiktes hän kumarzihe kaumha i 12nägišti, miše sigä, kus Iisusan hibj oli olnu, ištuiba kaks’ angelad vauktoiš sädoiš, toine päs, toine jaugoiš.
13Angelad sanuiba hänele: «Naine, midä sinä voikad?»
Hän sanui: «Minun Ižand om vedud, i kuna om pandud, minä en teda.»
14Konz Maria oli sanunu necen, hän kändihe i nägišti Iisusan, kudamb seižui hänen taga, no ei tundištand händast.
15Iisus sanui hänele: «Naine, midä sinä voikad?
Keda sinä ecid?»
Maria meleti, miše nece om sadunkacui, i sanui: «Hüvä mez’, ku sinä oled venu händast tägäpäi, ka sanu, kuna oled pannu.
Minä otan händast.»
16Siloi Iisus sanui hänele: «Maria!»
Maria kärauzihe i sanui: «Ravvuni!»
– mi znamoičeb: «Minun opendai!»
17Iisus kel’di händast: «Ala koske mindai, minä völ en ole libunu minun Tatannoks.
Mäne minun vellidennoks i sanu heile, miše minä libun minun Tatannoks i teiden Tatannoks, minun Jumalannoks i teiden Jumalannoks.»
18Magdalan Maria mäni openikoidennoks i sanui, miše hän oli nähnu Ižandan i miše Ižand oli ninga sanunu hänele.

19Sil nedalin ezmäižel päiväl openikad oliba ehtkoižel ühtes pertiš.
Sen verajad i uksed oliba saubas, sikš ku openikad varaižiba evrejalaižid.
Ühtnägoi heiden keskhe seižutihe Iisus i sanui: «Tervhen elät!»
20Neniden sanoiden jäl’ghe hän ozuti heile ičeze käded i jaugad i bokan.
Openikad lujas ihastuiba, konz nägištiba Ižandan.
21Iisus sanui heile toižen kerdan: «Tervhen elät!
Muga kut Tat om oigendanu mindai, muga minä oigendan teid.»
22Jäl’ges hän puhalzi heiden päle i sanui: «Otkat Pühä Heng.
23Kenele tö pästat grähkäd, hänel ned om pästtud.
Kenele tö et pästkoi, hänele ned jäba.»
24Foma, üks’ kahtestoštkümnes openikaspäi, kudamb kuctihe völ Kaks’jäine, ei olend heidenke, konz tuli Iisus.
25Toižed openikad sanuiba: «Mö nägim Ižandan.»
No Foma sanui: «En usko, kuni iče en nägišta naglanjäl’gid hänen käziš i en pane ičein sormed niiden reiguihe i ičein kät hänen bokha.»
26Päliči nedališ Iisusan openikad oliba möst ühtes pertiš, i Foma oli heidenke.
Konz pertin verai i uks’ oliba saubas, ühtnägoi Iisus tuli, seižutihe heiden keskhe i sanui: «Tervhen elät!»
27Sid’ hän sanui Fomale: «Pane sorm tänna i riža minun käded.
Anda käzi i pane minun bokha.
Ala ole uskmatoi, a usko!»
28Siloi Foma sanui: «Minun Ižand i minun Jumal!»
29Iisus sanui hänele: «Sinä uskod, sikš miše nägištid mindai.
Ozavad oma ned, kudambad uskoba, hot’ ei nähkoi.»
30Äi toižid-ki tundmuztegoid Iisus tegi openikoiden sil’miš, no niiden polhe ei ole kirjutadud neciš kirjas.
31Nece om kirjutadud, miše tö uskoižit: Iisus om Messia, Jumalan Poig, i miše teil, ku uskot hänen nimehe, oliži elo.

21 Necen jäl’ghe Iisus möst ozutihe ičeze openikoile, nügüd’ Tiveriijärven randal.
Se oli muga:   2Sigä oliba ühtes Simon Petr, Foma ili Kaks’jäine, Nafanail Galilejan Kanaspäi, Zevedejan poigad i kaks’ tošt Iisusan openikad.
3Simon Petr sanui: «Minä lähten kalha.»
«Mö lähtem sinunke», sanuiba toižed.
Hö läksiba i ištuihe veneheze, no ei sanugoi sil öl nimidä.
4Aigoiš homendesel Iisus seižui randal, no openikad ei tundištanugoi händast.
5Iisus heikahti heile: «Kulgat, lapsed!
Om-ik teil mittušt-ni sömäd?»
«Ei ole», hö sanuiba.
6Iisus sanui: «Pästkat verk venehen oiktale polele, ka sat.»
Hö pästiba verkon, no ei voinugoi vedäda sidä veneheze, sikš ku kalad putui lujas äi.
7Siloi se openik, kudamb oli Iisusan armaz, sanui Petrale: «Se om Ižand!»
Konz Simon Petr kulišti, miše nece om Ižand, hän kärauzi landhed sobal, kudamban oli heitnu pälpäi, i hüppähti vedhe.
8Toižed openikad tuliba venehel i vediba peras verkon kalad.
Hö ei olnugoi edahan randaspäi, vaiše kaks’ sadad käzivart.
9Konz openikad tuliba randha, hö nägištiba pažagan, kudamban päl paštoihe kala, i leibän.
10Iisus sanui: «Togat tänna necidä kalad, kudambad vaiše sait.»
11Simon Petr mäni veneheze i vedi verkon maha.
Se oli täuz’ surid kaloid, no hot’ kaloid oli äi – sada vižkümne koume, verk ei rebitanus.
12Iisus sanui: «Tulgat sömha.»
Niken openikoišpäi ei rohtind küzuda: «Ken sinä oled?», sikš ku hö teziba, miše nece oli Ižand.
13Iisus tuli, oti leibäd i andoi heile, mugažo andoi kalad-ki.
14Nece oli jo koumanz’ kerd, konz Iisus ozutihe openikoile ičeze eläbzumižen jäl’ghe.

15Konz hö oliba sönuded, Iisus sanui Simon Petrale: «Simon, Jonan poig, armastad-ik sinä mindai enamba mi toižed?»
«Ka, Sur’ Sünduižem», Petr sanui, «sinä tedad, miše minä navedin sindai.»
Iisus sanui: «Söta minun vodnhid.»
16Sid’ hän küzui toižen kerdan: «Simon, Jonan poig, armastad-ik sinä mindai?»
«Ka, Sur’ Sünduižem», Petr sanui, «sinä tedad, miše minä navedin sindai.»
Iisus sanui: «Kaiče minun lambhid.»
17Koumanden kerdan Iisus küzui: «Simon, Jonan poig, navedid-ik sinä mindai?»
Petrale tuli paha mel’ siš, miše Iisus koumanden kerdan küzui hänel: «Navedid-ik sinä mindai?»
i hän sanui: «Sur’ Sünduižem, sinä tedad kaiken.
Sinä tedad, miše minä navedin sindai.»
Iisus sanui: «Söta minun lambhid.
18Todest tozi sanun sinei: konz olid nor’, sinä iče vöstitoi i mänid kuna tahtoid.
No konz vanhtud, sinä libutad käded, i toine vöstab i veb sindai, kuna ed tahtoi.»
19Muga Iisus andoi el’geta, miččel surmal Petr tob Jumalan korktan arvon sil’mnägubale.
Sid’ hän sanui: «Astu minunke.»

20Petr kärauzihe i nägišti, miše heiden taga astub Iisusan armaz openik, se, ken ehtlongil oli sirdnus lähemba Iisusannoks i küzunu: «Ižand, ken hän om?
Ken sindai möb?»
21Nähtes händast Petr küzui Iisusal: «Ižand, kutak hän?»
22Iisus sanui: «A sinei-se mitte azj, ku minä tahtoižin, miše hän jäiži tänna ani sihesai, kuni minä tulen?
Astu sinä minunke.»
23Neniden sanoiden tagut tegihe mugoine pagin velliden keskes, miše nece openik ei kole.
No Iisus ei sanund Petrale, miše nece openik ei kole.
Hän sanui: «A sinei-se mitte azj, ku minä tahtoižin, miše hän jäiži tänna ani sihesai, kuni minä tulen?»
24Nece om se openik, kudamb todištab nene sanad.
Hän om necen kirjutanu, i mö tedam, miše hänen todištuz om todesine.
25Äi tošt-ki Iisus tegi.
Ku kirjutada kaik hänen tegod toine toižen jäl’ghe, ka meletan, miše kaikehe mirhu ei voiži mülütoitta nenid kirjutatud kirjoid.
Amin’.

Änižen randal, čomas Šoutjärv-küläs sündui i eli tetab kaikile, lahjakaz vepsläine runoilii Alevtina Ivanovna Andrejeva.
Keväz’kun lopus Alevtinan kodikülas vasttihe hänen ičhižed, sebranikad, kaik, ken tedab da muštab necidä hüväsüdäimelišt našt, navedib hänen runoid.
Vastuz oli tehtud vepsläižes Šoutjärven muzejas.
Sen radnikad varastiba adivoid, keraziba čoman stolan: oli keittud čajud, pašttud kalitoid.
Čajud jodes kundeltihe Alevtinan radiopaginoid, sid’ pagištihe da johtutadihe Alevtinas, starinoitihe melentartuižid istorijoid hänen elospäi, lugetihe hänen runoid, pajatadihe pajoid-ki.
Joga, ken tahtoi, voi starinoita ičeze muštlosid neciš čudokahas naižes, sanuda lämid sanoid hänes.
Muga Šoutjärven eläi, Nina Nikolajevna Jegorova muštli:  - Školas mö Al’anke openzimoiš ühtel aigal, vaiše minä olin vanhemb, a hän oli noremb.
Al’a tuli muštho kut lujas hüvä neičukaine, openzihe hän hüvin, nikeda ei abidind.
Hän oli ozutesen kaikile.
Školas meil oli hor.
Ičemoi kelel mö em pajatanugoi, meil oli venäläine hor.
Al’a oli ezipajatajan.
Hänel oli hüvä än’.
Minä olin lähtnu školaspäi aigemba, a hän jäi völ opendamhas.
Hän radoi jäl’ges lidnas laukas, a mö kaiken kävelim hänennoks pagižmaha.
Konz hän oli zavodinu rata radios, hän tuleskeli meidennoks, i mö pagižim hänenke lujas hätken.
Muštlim, kut mö školas openzimoiš, kut mö lidnas vasttimoiš.
Hänel oli himo, miše mö oližim pagižnuded ičemoi kelel.
Alevtina Andrejeva kümne vot radoi radios.
Sikš äjad ristitud muštaba, kut hän ajeli vepsän madme, pagištoiti küliden eläjid da kirjuti kaikid paginoid magnitofonan lentale.
Paginad Alevtinanke oliba kaiken hüväsüdäimeližed, lämäd.
Hän küzeli mehid heiden elos da ozas.
Hänele oli meletartušt kaik külän azjad, holed.
Nügüd’ radios radab Petroskoin üläopišton pästnik Larisa Smolina.
Tehtes radiopaginad Alevtinan muštpäiväks Larisa pagištoiti Polina Polikarpovna Levkinad, Šoutjärven eläjad.
Sid’ om hänen muštlosid Alevtinas:  - Minä tezin Alevtinan lapsen aigaspäi.
Tezin i hänen maman, i tatadn, i sizarid, i heiden lapsid.
Alevtina Ivanovna oli armaz ristit.
Händast kaik navediba lujas.
Hän nikeda ei lainu.
Sanutihe vaiše hüvil sanoil.
Konz hän tegi vepsän kelen paginoid radiod möto, ka mö lujas olim hüviš meliš, ihastusiš, miše voim kundelta hänen paginoid.
Pagištihe kaik vepsän kelel.
Äi paginoid oli rahvahas, rauhiš da norištos.
Kus hän käveli, kus oti paginan, kaiken nece mäni radiod möto, a mö kundlim.
Lujas mel’he oli kundelta hänen paginoid.
Tuleskeli hän meiden-ki posadaha.
Tuli i minunnoks.
Paginoid meil oli äi.
Minä sanuskelin äjan veteranoiš, ristituiš, kudambad oliba voinas, kudambad omaeläbad i kudambid ei ole jo.
Tuleb mitte-ni praznik – tegem paginoid.
Alevtinan radiopaginoid mö varastaskelim lujas.
Händast mö em unohtagoi nikonz.
Lujas om žal’, miše hän läksi aigoiš elospäi.
Tegi hän äi radoid ...
Voded jokseba teravas.
Naku om männu jo seičeme vot, kut meidenke ei ole Alevtinad.
No hänen čomad, südäimeližed runod da laskav, čudokaz än’ jäba meiden muštho da henghe igäks.

Konz maidnedal’ tuleskeleb, se kaiken tob meile ihastust.
Nenil päivil ristitud iloitelesoiš, söba külläks.
Mikš?
A sikš ku maidnedalin jäl’ghe om Sur’ Pühä – aig, konz söda äi razvakast sömišt ei sa.
Kaiken-ik mö tedam neciš praznikas?
Kut ende vepsläižed praznuiba sidä?
Neciš azjas minä pätin pagišta Petroskoin universitetan opendajanke, noren tedomehenke Ol’ga Žukovanke.
Kut tegihe sel’ged, ende necil praznikal oli toine tärged päznamoičend.
Se ei koskund nügüdlaižehe.
Aig vajehtase, a senke ühtes vajehtase ristituiden kacundad-ki.
Nügüd’ praznikaha mülüb erazvuiččid veroid, kudambad oli ottud venälaižil.
Olga Žukova starinoičeb: «Tal’vel, jäl’ghe vederistmäd, suren praznikan oli maidnedal’.
Se oli kahesandel nedalil edel äipäiväd.
Mugoižen nimen- maidnedal’ – nece aig sai sikš, miše praznik oli kahtes, koumes päiväspäi i kogonaižehe nedalihesai.
Maidnedalin paksumbad tegod oliba ajelend heboil da šurgand mägespäi.
Norišt, neiččed da prigad, šurguiba mägespäi.
Ende usktihe: mi enamba sinä šurgad, sen pidemba kazvab pölvaz kezal.
Täs nägub enzne magine uskond.
Pohjoižvepsläižiš küliš jäl’ghe vederistmäd vätihe svad’boid-sajid.
A maidnedalil nored käveliba murz’aimen vanhembidennoks adivoihe.
I nece adivoičend nimitadihe sanoil “mända marghuze” Anopele tariž oli adivoičetada ičeze vävüd pirgoil».
Kaikuččel maidnedalin päiväl oli ičeze znamoičend i kaikuččehe konkretižehe päivähä oli sidotud erazvuiččid veroid.
Ozutesikš maidnedalin pühäpäiv nimitadihe “pühäpanom”.
Olga Žukova starinoiči, miše necil päiväl nor’ ak da hänen mužik ajeliba čomitadud korjil külädme.
Külän eläjile tarbiž oli heikta heile: “Hüvä murz’ain, hüvä murz’ain”.
Nor’ ak necen ajelendan aigan heitli päspäi paikan i ozuti kaikile, miše hänel päs om sorok i nügüd- hän ei ole neižne, a om jo mehele männu ak.
Mugoine noriden ozutand maidnedalil pohjoižvepsläižed nimitadihe “ozutez”.
Mikš praznik om lujas vajehtanus, Olga sel’genzoitab muga: «Ende nenil praznikoil oli lujas sur’ znamoičend rahvahan elos.
kal’t kuti voi ozutada tal’ven da kezan radoid.
Kaik nene aigkeskustad rahvaz tezi lujas hüvin.
Maidnedal’-ki oli znamasine rahvahan elos.
Rahvaz tezi ende, midä tarbiž tehta necil aigal.
Kaik nece oli sidotud elon veroihe.
Sikš ku vajehtihe iče elo i necen enččen elon taba mugažo vajehtihe.
Mö em tekoi nügüd’ jo, midä tarbiž oli tehta necil nedalil, sikš ku nügüd’ meiden elos ei ole muga sidotud miččed-ne tegod miččihe-se konkretižihe päivihe vai aigoihe.
Mö voim vaiše lugeda tedokirjoiš, midä vepsläižed tegiba ende necil nedalil.
Meile jäi muštho vaiše erasid praznikan pirdoid, i mö tedam nügüd’ enamban neciš aigas kuti venäläižen tradicijan polespäi».
Hot’ nügüd’ necil praznikal om toine znamoičend, se jäb mugoižen-žo ilokahan kut ende-ki.
Maidnedalil mö satam tal’ved da vastam kevät.
Praznikan simvolaks tegihe kürzad, sikš ku ned oma mugoižed-žo kehkerad da lämäd kuti keväden päiväine.
Kevaz’ tuleb meidennoks kuti uz’ elon aigkeskust, uziden toivoidenke.
Togha keväz’ meile lämäd, ihastust da hüvid uzištoid!

Sulakun jäl’gmäižil päivil Petroskoi-lidn vastsi surid adivoid Norvegian malpäi Nurland-gubernijaspäi.
Petroskoihe tuli luulesaamelaižiden delegacii.
Nece ei olend heiden ezmäine tulend Karjalan male, ved’ ühthine rad Karjalan da Nurland-gubernijan keskes jatktase jo 15 vot.
Kut i vepsläižed, saamelaižed Norvegian mal oma vähäluguine rahvaz.
Heiden problemad äjiš poliš oma mugoižed, kut meil-ki, vepsläižil.
Ozutesikš, kut i vepsläižed, saamelaižed oma suriš holiš ičeze rahvahan kelen, kul’turan, enččiden käzitöiden, ičeze istorijan kaičendas.
Heiden ühthine rad vepsläižidenke ei ole üks’poline.
Se koskeb kut kel’t, muga kul’turad, tedod, istoriajd i ezmäi kaiked se om oigetud vepsän da saamen rahvahiden kaičendaha.
Tuldes Karjalan male luulesaamelaižed, kut heid nimitadas sigä Norvegian mal, oliba kävunuded äjihe sijoihe.
Ezmäi kaiked hö oliba adivoiš Rahvahaližen politikan da uskondsebroiden ministerstvas.
Jäl’ges kävuiba ”Periodika”-paindištoho, tundištoitihe sigä erazvuiččiden vepsän-, karjalan- da suomenkeližiden lehtesidenke, rahvahaližiden toimištoiden radonke, heiden holidenke da problemoidenke.
Oliba kävunuded mugažo Kelen, literaturan da istorijan institutha, kus allekirjutiba kožmusen äivoččen ühthižradon polhe.
Pidab sanuda, miše täl kerdal tulnuziden adivoiden keskes oli Filipp Mikkel’, ”Arran”-saamelaižen kul’turkeskusen pämez’; Tune Finnesen, saamelaižen parlamentan ezitai da Konrad Sätra, ”Arran”-kul’turkeskusen radnik.
Institutan da Vepsän kul’tursebran polespäi oliba Irma Mullonen; institutan pämez’, filologijan tedodoktor, Zinaida Strogal’ščikova, filologijan tedokandidat, Vepsän kul’tursebran pämez’; Nina Zaiceva, filologijan tedodoktor i institutan kel’sektoran ohjandai, Jelizaveta Haritonova, Rahvahaližen politikan ministerstvan radnik da Ol’ga Kokorina, Šoutjärven ”Kaičii”-käzitön keskusen radnik.
Kaikutte heišpäi tegi ičeze homaičusid da nevondoid kožmusen allekirjutushe.
Ved’ kožmuz om äipoline, se linneb suren abun vepsän da saamen rahvahiden kaičendrados.
Tulgha nene allekirjutadud kožmusen sanad, nevondad da homaicčndad pigašti eloho i antkaha jo läheližes aigas hüvid satusid.

Täl kezal Karjalan valdkundale täudub 90 vot.
Necen znamasižen datan mödhe Karjalas mäneb äi erazvuiččid az’tegoid.
Talvkun 16.
Petroskoin ozuteluzzalas oli männu kirjoiden prezentacii, kudambad om paindud 2009 vodel.
Sen tegi Rahvahaližen politikan da uskondsebroiden ministersv.
Prezentacijale kerazihe kirjutajid i lehtmehid, üläopištoiden opendajid i openikoid, tedomehid i sebroiden mehid – kaikid, ked navediba vepslaižiden, karjalaižiden, suomalaižiden i venälaižiden literaturad da kul’turad.
Ministran varamez’ Jelena Bogdanova avaiži karjalan kelel lämiil sanoil necen ehtan.
Muloižel vodel Karjalan valdkundas oli paindud äi kirjoid kut venäkelel, muga i vepsän, i karjalal kelil.
Niiden keskes kaikid znamasižemb om ”Karjan pohjoižpagnoiden vajehnik”( tegijad Vieno Fedotova i Tatjana Boiko).
Paindihe mugažo ”Venä-vepsläine” i Venä-karjalaine” abupaginkirjad( Nina Zaiceva, Olga Žukova, Jelena Filippova).
Tetab karjanlakeline kirjutai P’otr Sem’onov pästi muloi”Rodinjärvi”-prozakirjan.
Nece om jo hänen videnz’ kirj.
Natalia Silakovan sanutesid lapsile paindas paksus Kodima-lehteses, nügüd’ ned om keratud ühthe kirjaha ”Vauged ö”.
Tuli lujas hüvä lahj lapsile, openikoile!
Sanutesed kändi vepsän kel’he Marina Ginijatullina.
Kaik nene kirjad om paindud Udmurtian valdkundas.
Ned om paindud hüvin, vaiše ei ole kirjutadud – kus paindihe kirjad, mitte tiraž om, kuvitajan i čomitajan nimid-ki eskai ei ole.
Kut muga voib pästta kirjoid?!
Ei-ik oliži paremb painda kirjoid Petroskoiš?
Vepsläine runoilii i prozakirjutai Oleg Mošnikov kirjutab venäks.
2009 voden lopus ”Periodika”-paindištos om paindud ”Päiväižen kirjeižed”-runokogomuz.
Pidab johtutada völ ühtes melentartuižes kirjas: pästi lujas čoman, mujukahan ”Karjalan kost’um”-kirjan( tegii -Tatjana Jaškova).
Täs om keratud fotoid, kuvid, kirjutesid, nevondoid vepsälaižiden i karjalaižiden sobiden-sädoiden istorijas i omblemižes.
Lugedes kirjad voib i ičeleze ombelta rahvahaline sädo.
Kaik, ked kerazihe necile vastusele, läksiba kodihe hüviš meliš.

Semendkun 9.
päiväl Venäman kaikiš poliš praznuitas Vägestusen päiv, päiv konz lopihe voin.
Mitte opak da jüged oli aig, konz rahvaz eli mairhes, gor’as, näl’gäs ...
Voin toi bedad kaikuččehe kanzaha.
Se koski kaikuččen ristitun i jäti suren jäl’gen kaiken rahvahan eloho.
Polina Polikarpovna L’ovkina Änižröunan agjaspäi Šoutjärv’-küläspäi johtutab sidä päiväd, konz zavodihe voin, kündled sil’miš.
Siloi hänele oli vaiše 15 vot.
Olim eläbad   ”Meiden pereh om olnu sur’: kuz’ last, mam da tat.
Tat radoi pämehen i agronoman kolhozas, mam oli brigadiran fermal.
Sikš ku minä olin vanhemb kaikid kanzas, ka kaiken aigan kävelin abutamha mamale.
Kezal abuteskelin lendmaha kartofinoid pöudoile, a sügüz’ tegihe, anttihe prikaz – pidab evakoita kaik rahvaz.
Tat teravas andoi meile hebon, telegan, ištuti meid kaikid telegaha i sanui: ”Ajagat Rozmegehesai!
Mö tulim Rormegehe, a sid’ rahvaz vastab meid: ”Algat ajagoi nikuna!
Nügüd’ barž uppotihe rahvahanke!
Mö laksim tagaze kodihe Šoutjärvehe.
Kaks’ päiväd mäni vaiše i anttihe uz’ prikaz, miše pidab pigašti lähtta Šoutjärvespäi.
Sikš miše suomalaižed oliba jö tulnuded läheli Šokšunnoks.
Tat ištuti meid möst telegaha i mö ajoim.
Tulim Süvärihesai, ištuimoiš paromale da ajoim teravalaze toižele polele.
Miččed mö olim ilokahad, miše niken meid ei uppotand siloi!
Laksim edeleze.
Meiden matk oli pit’k.
Pidi ajada Vologdan agjaha.
Jüged oli se, miše meile ei olnu kus magata.
Pert’he meid ei pästeskeltud, sikš miše lujas äi rahvast oli i kaik pertid oliba jo täuded.
Mö magadeskelim kül’betiš i se oli hüvä.
Tulim Rubežihesai, meid pandihe elämaha barakoho.
Sikš miše neciš barakos oli saldatoiden čast’, ka meiden sur’ pereh pandihe toižehe polehe.
Tat zavodi rata mecanzavodas, a mam oli lapsidenke kodiš.
Hän oli vacanke siloi, varasti völ lapsen.
Meiden tat oli lujas hüvä   Konz tegihe voinan toine voz’, L’ovkinoiden kanz sai frontalpäi kirjeižen.
Sigä oli kirjutadud, miše heiden vanhemb sizar An’a ei jo tule kodihe, händast riktihe.
Nece vest’ oli kaikišpäi varastamatoi i lujas paha.
Se toi L’ovkinoiden kanzaha lujas äi bedoid.
Ei voinu maman südäin tirpta mugošt gor’ad, hän koli.
Polina L’ovkina sanub: ”Konz meiden mam koli, meid tatal oli ezmäi kuz’ last.
Jäl’gmäižele neičukaižele oli vaiše kahesa kud.
Vaiše kun eli nece neičukaine meiden mamata i mugažo koli.
Mö lujas žalleičim händast, no em mahtnugoi holduda hänes muga hüvin, miše hän kazvaiži.
Ved’ pidi sötta händast, a ei olnu mil.
Mäni völ kuverdad-se aigad i meiden kanz möst oigetihe edemba.
Tat sai uden radon kolhozas, a mö koume sizart mänim školha.
Minä kävuin ezmäks kahesandehe klassaha, jäl’ges ühesanden klassan lopin.
A jäl’ges nor’ Gal’a mäni ezmäižehe klassaha.
Vaiše jüged oli meiden tatale.
Ved’ meid oli viž last, a hän oli üksnäze.
Meiden tat oli lujas hüvä mez’.
Hän om tirpnu kaiken.
Hän löuzi väged i ei tacnu meid.
Minä hüvin muštan, kut ehtkoižil jäl’ghe kolhozan radod meiden tat käveli tehmaha völ päčid.
Neciš rados hänele kaiken-se andeskeltihe sömäd.
Hän nikonz ei sönu iče, toskeli kaiken kodihe da jägoi lapsile.
Sanub: ”Lapsed, sögat tö!
Minä olen jo ravaz, minei ei pida, a teid pidab kazvatada.
Tat lujas holdui meiš i tegi kaiken, miše mö eläižim da kazvaižim.
Ajelim kuna putub   Konz tegihe 1944 voz’, L’ovkinoiden kanz möst taričihe lähtta toižehe sijaha, sikš miše näl’g oli lujas sur’.
Polina Polikarpovna johtutab, miše konz jo ei olnu nimittušt sömäd, ka hö söskeliba eskai kolnuziden heboiden lihad.
Nece oli lujas jüged da opak aig.
No eläda kut se pidi.
Polina Polikarpovna johtutab: ”A jäl’ges meid oigetetihe Pudožihe.
Mö tulim sinna da nägištim, miše radod sigä ei ole, kaik rahvaz nägeb näl’gad i ei linne nimittušt abud.
Mö siloi läksim Vitegraha.
Tulim sinna, i radis sanutas: ”Šoutjärvespäi kükstihe fašistoid!
Mö muga ihastuim!
Se nagroim, se voikim!
Em voinugoi uskta-ki, miše pördamoiš nügüd’ kodihe!
No niken meid ei pastnu kodimale, sikš miše kaik ted oliba minoiš.
Ougotet’he meid möst verhaze polhe: Čerepovec-lidnaha.
Cerepovcas meile anttihe fater, tat mäni radmaha, a minä zavodin opetas.
Kut mö sigä elim pahoin!
Mittušt näl’gäd siloi nägim!..
Muštan, miše kaikuččen päivän mö varastim, kaikuččen päivän, miše pördamoiš teravas kodihe.
A konz pästtihe meid kodihe, mö lujas siloi voikim.
Em voinugoi nikut uskta, miše voim ajada nügüd’ armhale kodimale, Šoutjärvehe.
Šoutjärves meid vasttihe heboil.
Lujas äi rahvast tuli siloi vastamaha meiden perehen.
Tatale sid’-žo anttihe radon kolhozas, a sikš ku hänel oli äi lapsid, anttihe völ lehmäižen.
Jäim üksnämoi   Tuldes Šoutjärvehe Polina Polikarpovna mäni mugažo radole.
Ezmäks hän radoi ičeze kodiküläs, a jäl’ges händast oigetihe radole Kalagehe.
Siloi Polina Polikarpovna ei voinu eskai meletada-ki, mitte jüged linneb nece rad Kalagen armotomoden lapsiden kodiš.
Kaik lapsed oliba lujas jügedad, voinan aigan keratud, näl’ghižed.
Lujas jüged oli rata nenid lapsi kazvatades, no lähtta kuna-ni toižele radole ei olend mahtod.
Polina Polikarpovna ližadab: ”Konz minä elin Kalages, meiden pereheze möst tuli sur’ bed.
Nece oli tal’vel.
Irdal oli lujas äi lunt, uhosä.
Tat pörzihe kogomusen jäl’ghe kodihe.
Astui dorogad mötö, lumid da übusid mötö i langeni rihenno.
Langeni, a nousta ei voind.
Homesel openikad ajoiba školha i nagištiba, miše ken-se venub lumes, must pal’t nägub.
Tas’a, minun noremb sizar, sid’-žo läksi kacmaha, ken sigä venub.
Nägub, miše meiden tat om.
Tas’a sid’-žo kerazi rahvast, oti regud da regudel toi tatad kodihe.
Tat oli völ eläb, vaiše ei voinu nimidä pagišta.
Jäl’ges feršar tuli hänennoks, todihe laukaspäi vinad, anttihe luzik vinad tatale, miše lämbitada da avaita sun.
Tat zavodi vähäižen pagišta.
Feršal sanub hänele: ”Polikarp Jegorovič, ala lähte nikuna vereile!
Sinä oled maganu ön lumel, oled kül’mnu, linneb völ pahemba.
Tat sanub: ”En lähte, en.
Kodiš venuškanden.
No vaiše tegihe vähäižen parembaks, tat sid’-žo läksi kontoraha, miše tedištada sigä azjad.
Kerdan vaiše kävui, tuli kodihe i koli.
Kut mö siloi voikim, kut žalleičim händast ...
Minä meletin vaiše siš, kut mö zavodim nügüd’ eläda tatata da mamata.
Kut minä kazvataškanden ičein norembid sizarid da vellen!
Pidi midä-se tehta.
Kaks’ norembad last Rudikod da Gal’ad mö sizarenke panim neche armotomiden lapsiden kodihe.
Tas’a mäni radole traktoristaks, a Lida zavodi opetas.
Minä mugažo radoin siloi, no kaiken aigan pakičin Jumalal vaiše ühten, miše hän andaiži minei väged!
Nügüd’ Polina Polikarpovnale om jo 83 vot.
Hän tämbeižehe päivähäsai muštab hüvin nenid opakoid voinvozid.
Kaht norembad sizart nügüd’ ei ole jo.
Eläbad oma vaiše Rudik da Gal’a.
Kanzas hö oliba kaikid norembad.
Rudik eläb nügüd’ Iževskas, a Gal’a – Petroskoiš.

Uhokun 28.
päiväl Karjalas oli tehtud jo ühesanden kerdan «Kalevalskaja mozaika »-kul’turprojekt.
Se om omištadud Kalevala-eposale.
Neniš voziš projektan festivalid mäniba erazvuiččiš Karjalan tahoiš.
Täl vodel festival’ oli tehtud Oloncan kul’turkeskuses.
Sinna kerazihe erazvuiččid sebroid, kudambad ozutiba melentartuižid nomeroid.
Praznikal oli äi pajo- da kargsebroid mugoižid, kut ozutesikš: «Terve, briha», «Oma pajo», «Terveh, pajo».
«Päiväine »-sebr vändi stribunikoil lujas čomin.
«Karjala »- kollektiv, kut kaiken-ki, ihastoiti ristituid ičeze ilokahil karguil.
Lujas čoma nomer oli gimnastoil-neiččil; hö ozutiba kut lämoi, vezi, il’m da ma sündutaba Sampo-mel’nicad.
Vepsläižišpäi oli vepsän rahvahan hor.
Konz hor zavodi pajatada, zalas tegihe hillemba.
Horan ezitamine tuli mel’he kaikile kundlijoile i jäb muštho hätkeks.
Koncertaha ližaks Kalevalan päiväle oli omištadud Jurii Lumpijevan da Anatolii Čebotarevan fotokuviden ozuteluz.
Se oli avaitud kaikiden tahtnikoidei täht.
«Kalevalskaja mozaika »-projekt tehtas, miše ristitud kaičižiba karjalan, vepsän da suomen kul’turad, tedaižiba, miše heiden rahvahil om mugoine sur’ kul’turkal’huz da pidäižiba siš korktad mel’t.

Kal’ed lugijad!
Tämbei mö avaidam meiden Kodima-lehtesen Muzikklubad.
Tänna mö paneškandem pajoiden tekstoid, a konz voim, ka pajoiden notid-ki.
Nügüd’ Kanadan Vankuver-lidnas mäneb Tal’ven Olimpiad.
Äjad meišpäi oma holiš Venäman, vai toižiden maiden sportmehiš.
Sikš tämbei meiden Muzikluban avaidab čempionoiden gimn, kudamban pajati ”Queen”-grupp i kujs solistan oli Freddi Merkjuri( hän kirjuti-ki pajon).
Vepsäks tekstan kändi Nikolai Abramov, a Karjalas necen gimnan pajatab ”Kantele”-ansambl’.
Om eskai tehtud videoklip, kudamb oli jo ozutadud kezaližen Kitajan Olimpiadan aigan.

Petroskoiš om avaidanus kudondtöiden ozuteluz.
Sen nimi om ”Kirjavad nitid”.
Nece ozuteluz om suren festivalin pala, kudamb Venämal om tehtud vaiše ezmäižen kerdan.
Ende kaitihe kudondtradicijoid kaikuččes küläs, ani kaikuččes pertiš oli stavoid.
Nügüd’ rahvahan tradicijad kadoba hilläšti.
Festivalin tegijad tahtoiba johtutada niiš da udessündutada.
Enamb seičemedkümned mastarid erazvuiččiš Venäman polišpäi oma tulnuded Petroskoihe ozutamha ičeze kudondtöid.
Hö kuti ühtenzoitaba ičezes vanhoid tradicijoid da nügüd’aigaižid melid.
Ozutelusel om ezitadud hurstid, pühkmid, vöid, erazvuiččid kostümoid.
Kaik kacujad, ked tuleba necile ozutelusele, voiba tedištada erazvuiččid kudondtöiden tehnikoid, sada tedoid enččiden poimetižkuviden znamoičendas.
Ozutelusen avaidamine tehtihe Petroskoiš semendkun 7.
päiväl i se radaškandeb kezakun 7.
päivhasai.
Kaik tahtnikad voiba tulda ”Ozuteluz-zalaha”, mi om Leninan irdal, pertiš nomer 26.

Redukus ”Periodika”-paindištos läksi uz’ kirj.
Sen nimi on ”Venä-vepsläine abupaginkirj”.
Kirjan tegijad oma filologian doktor Nina Zaiceva da Petroskoin universitetan karjalan i vepsän keliden kafedran opendai Ol’ga Žukova.
Abupaginkirjas om erazvuiččid temoid, miččid kävutoittas elos paksumba.
Necen kirjan abul voib pagišta teatran, kinon, koncertan polhe; küzuda aigas, säs; pakita söndad da jondad restoranas, kafes, baras, sada tedoid tervhuden da lebun temoišpäi i muga edemba.
Abupaginkirjan lophu om pandud vajehnik i grammatikan tablicad, miččed abutaba oikti panda sanoid tarbhaižehe kändoho da formaha.
Venä-vepsläižen abupaginkirjan painduzmär om tuha ekzempl’arad.
Kirj om vahvištoittud Termišt-orfografižen komissijan pätusel kävutandan täht i om paindud Niilo Helanderan fondan abul (Suomi).
Nece abupaginkirj om hüvä lahj da abukirj ezmäi kaiked openikoile i üläopenikoile, a mugažo niile kaikile, ken tahtoib opeta vepsän kel’t i kenele se om melentartušt.
Nügüd’ kaikutte tahtnik voib pagišta necen kirjan abul vepsäks erasiden temoiden mödhe.

Redukun 16.
päiväl Petroskoin suomalaiž-ugrilaižes školas vedetihe tedokonferencii.
Se oli omištadud karjalan da vepsän kirjkelen päiväks.
Konferencijaha ühtniba školiden openikad, kudambad tuliba erazvuiččiš Karjalan polišpäi: külišpäi da lidnoišpäi.
Sures školan praznikzalas kerazihe äi rahvast.
Ozatelmaha lapsid praznikanke tuliba korgedškoliden opendajad: tägä oli Petroskoin valdkundaližen üläopišton da Karjalan pedagogižen akademijan ezitajid.
Hö starinoičiba openikoile karjalan, suomen da vepsän keliden kafedroiden rados: kut voib päzuda opendamhas tedokundale, miččid tedoid saba üläopenikad, kus voib rata opendusen jäl’ghe.
Ičeze pajoid da karguid lahjoičiba adivoile vepsläine lapsiden “Linduižed”-fol’kloransambl’ da “Kulkuset”-kantelistoiden ansambl’.
Konferencijan aigan radoi kaks’ sekcijad.
Ühtes pidiba ezitusid 5-7 klassoiden openikad, toižes oli lapsid 8-11 klassoišpäi.
Lapsed lugiba dokladoid karjalan da vepsän kelil.
Temad oliba erzvuiččed: “Sport da tervhuz’”, “Minun kanz”, “Min polhe minä starinoičen ičein vunukoile”, “Meiden külän norišt”, “Minun kanzan praznikad”.
Openikad tagiba čomid prezentacijoid, a erased ičeze ezitusiden ližaks ozutiba völ ičeze mahtoid pajatades.
Vepsän kelel oli kuz’ ezitust.
Mihail Kuznecov, Vladislav Inin, Aleksandra Gal’ceva, Anastasija Latiševa, Nikita Murašov opendaba vepsän kel’t Petroskoin suomalaiž-ugrilaižes školas.
Konstantin Mironov da Anna Kalugina tuliba Kalagespäi.
Kaik lapsiden ezitused oliba hüväd.
Nägui, miše lapsed vaumištihe konferencijaks: oli keratud sur’, melentartuine tedomaterial, čomid fotoid, oli tehtud prezentacijoid.
Laudkundan ezitajile kaik ned tuliba mel’he, no pidi valita parahimid.
Ezmäižid sijoid vepsläižiden keskes saiba Konstantin Mironov da Nikita Murašev.
Vägestajad pidiba nelentartuižid ezitusid, pagižiba rohktas vepsän kelel.
Ozatelem lapsid da toivotam heile hüvid satusid openduses, uzid vägestusid da tedoid.

Kaikuččen voden Petroskoin valdkundaližes universitetas tehtas üläopenikoiden tedokonferencii.
Sulakun 16.
päiväl mugoine konferencii mäni Baltianmeren-suomalaižiden keliden i kul’turan tedokundal.
Täl vodel sihe ühtni 20 üläopenikad, koumanden, nelländen i videnden kursoišpäi.
Hö ezitiba ičeze tedotöid suomen, karjalan vai vepsän kelil.
Ezitused om kirjutadud üläopenikoiden kurstöiden da diplomtöiden pohjal erazvuiččiden temoiden mödhe: keliden kändmine, suomalaine literatur, karjalaižiden küliden tahonnimid, kelen vaihišt da grammatik.
Niiden keskes oli koume vepsänkelišt ezitust.
Videnden kursan üläopenikan Maria Mironovan tem oli ”Veneh i sen paloiden nimed vepsän keles”.
Hän starinoiči, miččid venehid i niiden nimid om olnu vepsän rahvahal (oz.
veneh, karbaz, ruhd’, soim), kacui sanoiden znamoičendoid, kävutandad paginas, etimologijad da tegendad.
Nelländen kursan üläopenik Al’ona Jegorova ičeze ezituses rindati estin da vepsän kelid, ozuti ühtejiččid pirdoid niiden grammatikas, kändoiden sistemas.
Konz küzutihe, mikš hän om valičenu necidä tedotemad, Al’ona starinoiči, miše Suomes oldes hän zavodi opeta estin kel’t i homaiči, mitte lähembaine se om vepsän kel’he.
Tuli taht otta keliden rindatuz ičeze kurstön temaks.
Nelländen kursan üläopenik Galina Baburova starinoiči vepsläižes pertiš, ozuti fotokuvid, eziti da tarkišteli sauvatuzvaihištod.
Ezitada ičeze temad neiččile abutiba hüväd prezentacijad i vepsänkeližed ezitused hüvin arvostadihe.
Kundelmaha tedotöid oli tulnu äi rahvast: tedokundan opendajid, vanhembiden kursiden openikoid, lehtezmehid.
Konferencijan satused oma mugomad: Maria Mironova sai koumanden sijan, toižel sijal om Julija Maksimova suomenkeližen ezitusenke ”Audio-vizualine kändmine”, a ezmäižen sijan sai VI.
kursan üläopenik Ilja Mošnikov starinoittes karjalaks Utjärven tahonnimiš.
Konferencijan znamoičend om tark universitetan opendamižes.
Se ozutab, miččid temoid, problemoid otaba kacmaha, tarkištelmaha üläopenikad, heiden kel’tedoid.
Ühtnikoile-ki nece om hüvä praktik – pidäda ezituz surele kundliijoukule da antta vastust küzundoihe.

Uhokuspäi keväz’kuhusai mäni ”Armastan sindai, minun kodima”-konkurs, kudamban tegiba Rahvahaližen politikan ministerstvan radnikad.
Neche konkursaha ühtniba lapsed 8.- 11.
klassahasai.
Heile pidi kirjutada temakirjutez vepsän, karjalan da suomen kelel.
Kaiked oli oigetud koumekümne nel’l’ radod.
Komissii tegi ühthevedod i valiči vägestajid.
Vepsän kelel oli kirjutadud koume temakirjutest.
Ezmäižen sijan sai Maria Košeleva, suomalaiž-ugrilaižen školan openik.
Toižen sijan – Kalagen školan openik Anna Kirillina, a koumanden – Aleksandra Maričeva.
Neciš ”Kodima”-lehtesen nomeras mö tahtoižim tundištoitta teid Maria Košelevan temakirjutesenke.
...
Karjalan ma,   Järved, mecad i pöudod,   Mittušt tedme sä mäd,   hüvüt kaiktäna löudad ...
Jogahižel mehel om Kodima.
Mehen Kodima nece om ma, kudambal hän om sündunu da eläb.
Kaikuččel mehel om ičeze pen’ Kodima.
Kenel-se nece om lidn, kus hän eläb, kenel-se nece om kodi, kus mez’ kazvoi.
Kut toižil-ki venälaižil, minun Kodima om Venäma.
Minun pen’ Kodima om Karjala.
Minä olen sündunu da kazvan necil elokahal mecoil da järvil käbedal randal.
Karjala om lujas čoma röun.
Necen röunanke minai om sidotud äi muštlosid.
Karjalas om minun kodilidn da minun külä, kus eläb minun baboi.
Minä elän Petroskoiš.
Petroskoi om Karjalan pälidn.
Nece lidn om lujas vanh da čoma.
Petroskoin augotai om Sur’ Petr.
Petroskoi om tetab lidn, sikš miše Petroskoiš om äi tetabid mehid da melentartuižid sijoid.
Petroskoi seižub Änižen randal.
Se oli letud Pohjoižen voinan jäl’ghe.
Enamba kaiked minä tahtoin starinoita külän polhe, kus eläb minun baboi.
Külän nimi om Toižeg.
Toižeg om Prionežje-rajonas.
Nece om pen’ da čoma külä, kudamb seižub Änižen randal, sadas kilometras lidnaspäi.
Hüvä om tarkištelda, kut päiväine nouzeb külän päl, a ehtal sur’ rusked šar laskese alahaks da peitäse külän taga.
Nügüd’ küläs om jänu vähä rahvast, sikš ku äjad ajoiba lidnoihe da tuleskeba küläha harvas.
Minä en el’genda heid, sikš ku ajan sinna ihastusenke.
Sigä oma sündunuded minun mamoi da baboi.
Minä olen sündunu Petroskoiš, no kaiken-se Toižeg om minun täht pen’ Kodima.
Joga kezan minä ajan babannoks.
Minä pidän muštos ted, kudamb tob mindai küläha.
Tedan joga ten kändandan, joga külän nimi, kudamb tuleb vastha.
Küläs om čoma rand.
Paksus vanhembidenke ajelemoiš järvenrandale lebaidamhas.
Nece lebaiduz täutab minun henged erazvuiččil muštlosil.
Om čudokahašti kulda järven aldoiden laikičendad, kacta kalanikoiden venehiže, laivoihe, järven päl lendajihe linduihe.
Äkkid tuleba muštoho Alevtinan Andrejevan runod Änižes.
Änine meiden kut änik čomaine,   Taivhaspäi mujutab veduden päiväine,   Mujutab kudmaine, mujutab zor’aine,   Päiväl i öl uz’ muju i pajoine ...
Kaiken, miš kirjutab Alevtina Ivanovna Andrejeva, mina nägin iče.
Nähtes necidä tuleb himo eläda igan!
Vepsläižed mecad, kut Karjalan mecad-ki, oma bohatad kazvmusil.
Sigä om lujas äi marjoid, senid da babukoid.
Minun baboi, vanhembad da minä lujas navedim kerata marjoid da babukoid neniš mecoiš.
Ku tuldes mecha em löutkoi ni marjoid, ni babukoid, ka kaiken-se tulem tagaze kodihe ihastusiš da hüviš meliš.
Nece om sikš, miše kävelta meiden mecadme om todesine oza!
Se täutab meid vägel.
Järvenrandha mäneb kaks’ ted.
Toine mäneb päliči čomas pedaižomas.
Laps’aigaspäi muštan, kut kaik külän eläjad mänetiba sigä piknikoid.
Muštan, kut kävelin sigä da söin mustikašt.
Toine te järvenrandha mäneb päliči nituiš, kus külänikad tegeba heinäd živatoiden täht.
Minä navedin kävelta paksus vanhembidenke heinätegole, da kacta heiden radod.
Minei oli lujas mel’he räkas päiväs venuda heinäl da kacta, kut mezjaižed keradaba änikoiden tomud.
Kaikid minun muištlosid külän elos ei voi sanuda.
Minä kaičen niid minun muštos igän kaiken.
Toižeg om minun armaz pen’ Kodima.
Minä armastaškanden kaiken necidä röunad!
Minun pen’ Kodima om ei vaiše minun röun vai külä, kus eläb minun baboi.
Nece om völ kel’, miččel sigä pagištas.
Nece kel’ om vepsän kel’.
Nügüd’ vepsän kelel pagižeb läz 8000 mest.
Minun baboi-ki om vepsläine.
Minei-ki om mel’he opeta vepsän kel’t da pagišta babanke.
Voziden mändes mehiden lugu, kudambad pagižeba vepsän kelel, väheneb.
No tedan, miše oma mehed, kudambad pidäba vepsän kel’t sures arvos, andaba kaiken südäimen da vägen kelen kehitoindaha.
Voib olda minä-ki abutaškanden neciš.
Meletan, kuni eläb vepsän kel’ – elaškandeb i minun pen’ Kodima!
Minä lugen armastusenke Alevtina Andrejevan runoid i tahtoin lopta minun sanutesen penen kodiman polhe hänen sanoil.
Kut kodipagin hengen koskeb,   Kut sišpäi kulub maman än’!
Hän muga äjan muštho toskeb,   Hän penes henghe znamoid pan’ ...
Kut harvoin kulen rahvhan pajoid,   I meiden puhthid paginoid,   Konz vaiše posadaha ajad,   Sid’ vanhoid kuled starinoid ...

Elokus 14.-15.
päiväl Petroskoiš mäni IX MAFUNan kongress.
MAFUN om venänkeline abbreviatur, kudamb znamoičeb suomalaiž-ugrilaižiden rahvahiden norišton associacijan.
Nece om sur’ rahvazkeskeine ühtenzoituz, kuna mülüb erazvuiččid suomalaiž-ugrilaižid norišton organizacijoid.
MAFUNan pätegend om abutada kaita i kehitoitta suomalaiž-ugrilaižid kelid i kul’turoid, levitada tedoid niiden polhe.
Sen täht om tehtud äi erazvuiččid azjtegoid: vastusid, ezitusid, festivalid, matkoid i muga edemba.
MAFUN om tehtud 1990.
vodel.
Siš aigaspäi kerdan kahtes vodes mäneb kongress, kuna tuleb delegatoid i kacujid suomalaiž-ugrilaižiš rahvahišpäi i organizacijoišpäi.
Nece om sur’ vastuz, kus pagištas erazvuiččiš azjoiš, tegoiš i projektoiš.
I sen ližaks voib kulištada starinoid siš, kut norišton organizacijoiden ezitajad radaba, miččid planoid i projektoid heil om, midä om tehtud, miččid problemoid om.
Muga joga organizacii voib antta toižile i sada ičeleze uzid idejoid i miččid-ni tarbhaižid nevondoid.
Täl vodel kongress oli meiden mal, Karjalan pedagogižes universitetas.
Nece om jo toine mugoine sur’ suomalaiž-ugrilaine azjtego meiden lidnas necil vodel.
Ezmäižen oli IFUSCO- noriden tedomehiden konferencii, mitte oli semendkus.
MAFUN-vastusehe ühtni delegatoid i kacujid Karjalaspäi, Mordoviaspäi Udmurtiaspäi, Komišpäi, Marii Elaspäi, Baškortostanaspäi i mugažo Hanti-Mansin i Jamalo-Nenecan okrugoišpäi, Tverin oblastišpäi, Permin röunaspäi, Moskvaspäi i Piterišpäi.
Kongressan kahtes päiväs om tehtud äi radod.
Radoi koume sekcijad:   1.
Suomalaiž-ugrilaižed tedoresursad; 2.
Suomalaiž-ugrilaižen norišton rad; etnokul’turine turism; 3.
Nor’ suomalaiž-ugrilaine kanz.
Suomalaiž-ugrilaižen norišton ičetundmuz.
Kel’.
Openduz..
Joga sekcijas nored mehed ezitiba dokladoid, starinoičiba erazvuiččiden projektoiden polhe da sid’ lodaižiba neniš projektoiš da erasiš jügedusiš.
Kaikuččes sekcijas i mugažo päištundoiden aigan radoi specialistoid-ki: juristoid, politikoid, tedomehid i toižid, ked abutiba, ku sündui mitte-ni jüged ridaküzund.
”Vepsän vezad” – norišton organizacijan ühtnikad tegiba kaks’ dokladad.
Ezmäižen pidi ičeze ezitusen Julija Naumova.
Hänen doklad oli vepsän kalendarin polhe, mitte oli paindud täl kevädel.
Julja oli necen projektan pämez’ i nügüd’ starinoiči sen polhe.
Toižen dokladan tegiba Petroskoin universitetan 5.
voz’kursan üläopenikad Galina   Baburova i minä, necen kirjutesen tegii.
Mö starinoičim vepsläižiš kel’laregiš, kudambad radoiba täl kezal Šoutjärves, Vidlas i Kujas.
Mugoižed lagerid om lujas tarbhaine azj, mitte abutab kehitoitta lapsil armastust i melentartust vepsän kel’he i kul’turaha, no om žal’, miše Karjalan openduzministerstvas ei kackoi sihe i ei abutagoi tehta nenid lagerid, ei antkoi dengoid sen täht, i sikš joga voz’ lageriden tegemine rippub erazvuiččiden organizacijoiden abuspäi da grantoišpäi.
Voib olda MAFUN kut-se voib abutada siš küzundas.
Sekcijoiden lizaks päištundoiš MAFUNan valdmehišt starinoiči, midä om tehtud associacijal kahtes vodes.
Mugažo pagištihe kohetud MAFUNan ustavas i kongressan reglamentas, om valitud uz’ valdmehišt kahteks vodeks.
Om lujas arvokast, miše udeks MAFUNan pämeheks tuli Aleksei Cikarev, ”Nuori Karjala”-organizacijan ühtnik.
Se znamoičeb, miše edembaine associacijan rad äjal rippuškandeb mehespäi, kudamb om meiden Karjalan malpäi.
Voib olda, se abutab kut-se karjalaižile i vepsläižile.
Kongressan aigan associacijaha om ottud uzid-ki suomalaiž-ugrilaižen norišton organizacijoid Piterišpäi, Moskvaspäi i Karjalaspäi.
Nece azj ozutab, miše MAFUNan vägi kazvab suomalaiž-ugrilaižes mirus.
Om pättud erased toižed-ki küzundad, kudambad koskeba MAFUNan radod, i om mugažo märitud erasid pätegendoid i päpolid, kut associacijale pidab rata edemba.
Om pättud mugažo, miše vodel 2011 X MAFUNan kongress linneb Saranskas, Mordovian pälidnas, a uden valdmehišton ezmäine ištund linneb kül’mkus Joškal-Ola –lidnas.

Maidnedal’ om endevanh slavilaine praznik.
Maidnedalil rahvaz kaimdab tal’ved da vasttab kevät, ristitud varastaba lämäd säd da londusen vajehtesid.
Maidnedal’ oli sur’ praznik.
Praznik jatkui nedalin.
Kaikuččel päiväl oli ičeze nimi, kudamban abul voib el’geta, midä tehtas necil päiväl.
Ezmärg – “Maidnedalin vastuz”.
Ristitud libuiba korktale mägele, pajatiba pajoid, vastsiba Maidnedalid.
Tožnarg – “vändod”.
Necil päiväl prihad eciba nevestoid, neiččed – ženihoid.
Koumanz’päiv – “magedkel’”.
Kuctihe adivoihe ičhižid da vasttihe heid kürzil.
Nellänz’päiväd nimitadihe “levedaks nellänz’päiväks”.
Rahvaz šurgi, vändi, iloitelihe.
Pätnič – “anopen eht”.
Necil päiväl kuctihe anoped adivoihe sömhä kürzid.
Sobat – “nadon päiv”.
Nor’ mil’l’ lahjoičeb nadoile lahjoid.
Pühäpäiv – “kaimduz “.
Kaimatihe tal’ved, polttihe pölgöitint da vasttihe kevät.
Necidä päiväd kuctihe “armahtusen päiväks”.
Kaik ristitud pakičiba armahtust toine toižel pahoiš tegoiš.
Maidnedalil kürzad oma päsömine.
Maidnedal’ oli “Jarilan”, Sündun-päiväižen praznik.
Nügüd’-ki maidnedalil rahvaz paštab kürzid.
Ende kürzil oli ritualine znamoičend.
Kehkerad, käbedad, hulad – kürzad koskuba päiväižehe, kudamb paštab kaik enamba i pidemba.
Ende, nacein, kürzad oliba kaikid popularižemb sömine venän da vepsän rahvahal.

Redukus Petroskoin suomalaiž-ugrilaižes školas mäni koumanz’ valdkundaline oppindkonferencii, kudamb oli omištadud karjalan da vepsän kirjkelen päiväks.
Neciš ”Kodima”-lehtesen nomeras mö tahtoim ezitada konferencijan ühtnikoiden kaks’ tedotöd.
Meletam, miše nene tedotöd oma aktualižed.
Minä olen Mikit.
Opendamoi suomalaiž-ugrilaižes školas, kümnendes klassas.
Tahtoin starinoita sportan polhe norišton keskes.
Meletan, miše nece om tarbhaine elon azj.
Sportčasud vahvištoitaba kut mehen tervhut, muga čomut-ki.
Minun täht sanad ”norišt” da ”sport” oma lujas tarbhaižed.
Mitte om sportan painastuz norišton päle?
Starinoičen necen polhe.
Sportan znamoičend oli sur’ mehiden elos endevanhoiš aigoišpäi.
Ende mehed ühtniba olimpiadoihe, i niiden znamoičend oli mugažo sur’.
Olimpiadoiden aigan ei olend voinid-ki.
Ezmäine sportolimpiad oli Grekanmas.
Tulijal aigal olimpiad linneb Soči-lidnas Venän mas.
Minä meletan, miše meiden sportmehed voiba sada surid satusid.
Sportas om likundpainastust da hengišt painastust ristituhu.
Nügüd’ mal om äi erazvuiččid sportladuid.
Kaikuččel sportladul oma ičeze voibištelendholitajad.
Sportladuihe mülüba mäčvändod (jaugmäč, jämäč, käzimäč, puzumäčvänd, tennis i toižed), motosportladud( avto- da motovoibištelend), atletik (joksend, hüppind, likundkalud, likundelend, voibištelend, akrobatik, ujumine).
Karjalan armhad sportladud oma suksed, štargud.
Minä olen mel’dünu suks’sportaha, sportatan suks’voibištelendaha.
Nece om lujas mel’he minei.
Meletades minä el’genzin, miše mehed ei tahtoigoi nügüd’ holitada ičeze tervhut sportan abul da kävutada tervhen elon ladud.
Om žal’, no hö kävutaba paksus erazvuiččid himižid segoitusid, zellid.
Sport – nece om kaikuččen mehen azj.
Minä meletan, miše nece om kaikuččen mehen elon jagamatoi pala.
Se andab jogahižele ristitule ihastust da hüväd mel’t.
Sportas takaid sada vägestust, ühtneda sportvoibuihe, ozutada hüvid, znamasižid satusid.
Minä kävelen kaiken sportharjetusihe ihastusenke da tahtonke!
Minun täht nece om mugoine sija, kus minä voin päzuda kaikišpäi problemoišpäi, radoišpäi.
Völ homaičin, miše sportharjoituz om čoma abunik stressaspäi.
Erazvuiččed hibjan kibud likundoiden kävutandaspäi vai likundväzund om arvostadud.
Sportharjetused otaba äjan aigad, väged da energijad, no tegeba ajan hüväd.
Tedat-ik tö, miše tedo om todištanu – mez’, kudamb sportadab, kehitoitab likundkazvatust da hengišt kehitoitust, kazvatab, libutab korktembale pordhale ičeze intellektad.
Sport om sidotud kinktas meiden tervhudehe, se om meiden sebranik!
Meile kaikile pidab takaida kazvamaha hengel da paremboitmaha ičemoi sportmahtoid.
Nece abutab sirttas edehepäi.
Sen täht minä navedin sportata!
Minai om äi medalid da lahjoid sportsatusiš.
Tedotön pätegend om sidotud küzundlehtesehe, kudamban minä jagoin minun ühtenklassnikoiden da ühtentoštkümnen klassan openikoiden keskes.
Kaiked oli nel’l’kümne seičeme mest.
Küzundlehtesen tedod abutiba tehta ühthevedoid sportaha sidotud azjoiš.
Küzundlehtesiden tedoiden mödhe voin sanuda, miše enamb pol’t vanhembiden klassoiden openikoid sportadaba vai el’gendaba, miše pidab sportata da eläda tervhen elon ladun mödhe.
Nece om hüvä!
Meiden valdkundas nece 2009.
voz’ om norišton voz’.
Voib olda, nügüd’ valdkundaližed pämehed tegeškaba enamba norišton täht da sportan kehitondan täht norišton keskes.
Minä navedin sportata, sikš minei oli mel’he lugeda, kirjutada, tehta prezentacijad sportas.
Minä opendamoi suomalaiž-ugrilaižes školas i opendan vepsän, suomen da anglian kel’t.
Parembad minun kelen satused oma vepsän keles, sikš starinoita-ki sportan polhe vepsän kelel om melentartuižemb.

Venämas om äi erazvuiččid praznikoid, vaiše nece seižub ezmäižel sijal.
Vähäižeta 65 vot tagaz meiden kazvatajad vai heiden tatad i mamad vägestiba Sures voinas, miše mö voižim nügüd’ eläda, kazvatada leibid, venuda äniknitül, külptäs meres, armastada toine tošt ...
Vähemba i vähemba jäb meiden male ristituid, kudambad oliba Sures voinas – neciš jügedas aigas pidab maksta ičeze arvon, ka i vozid ližaneb voinas olijoile ...
Tarbiž sanuda, miše minun kodiman Piterin agjan Ladv-külähä-ki nügüd’ om jänu henghe vaiše üks’ Suren voinan veteran – Jefim Sem’onovič Pavlov.
Hänen polhe meiden lehtesen nomeras linneb völ sur’ kirjutez, a tämbei minä tahtoin sanuda, kut praznuičiba 9.
semendkud Ladvas.
Praznikad kanman 8.
semendkud Ladvan kul’turpertiš, kudamban pämehen om Galina Karpova, oli tehtud hüvä eht-vastuz veteranoiden täht.
Jefim Sem’onovič Pavlov ičeze tervhuden tagut ei voind tulda sille, vaiše küläs eläba völ radon veteranad – ristitud, kudambad voinan aigan radoiba öd i päiväd, miše lähenzoitta necidä Vägestuzpäiväd.
Necil ehtal klubas pagižiba Alevtina Vas’kinan, Maria Aleksejevna Abramovan, Ivan Stepanovič Käpänovan polhe..
...
Voinan radon veteranoile andoiba lajoid rajonan administracijaspäi, heiden täht Ladvan kul’turpertin ansambl’an ühtnikad lugiba runoid, pajatiba pajoid i sanuiba lämid sanoid.
Tarbiž sanuda, miše erased voinan radon veteranad iče-ki oma necen fol’klor-gruppan ühtnikad i solistad.
Lopuks sil ehtal oli keratud klubha hüvä stol.
Kaikid veteranoid, adivoid jotiba vinal i čajul.
9.
semendkud homendesespäi rahvaz Ladvaspäi i lähembaižiš külišpäi – äjil meiden aigal oma mašinad – tuliba kaumaižile muštmaha ičeze heimoid.
A keskpäiväd läz kaik ristitud tönduiba saldatoiden kaumale.
A 12.
časud päiväd kaumaižil töndui miting.
Tarbiž sanuda, miše nenil sijoil verhid saldatoid-okkupantoid ei olend, sikš ku heid azotadihe 60 virstad Ladvaspäi.
Voinan 1941-1944 vozil täs oli gospital’, kus nelläs vodes koli äi meiden saldatoid, kudambid pandihe-ki maha ühthe surhe kaumha.
Möhemba todihe i letihe kivesine muštpacaz.
I kaikuččel kevädel Vägestusen päiväl keradase rahvaz muštmaha ristituid, kudambad andoiba ičeze henged meiš, meiden elos i ozas.
Necil päipaštkevaz’päiväl riktud saldatoiden kaumanno voi vastata kut vanhoid veteranoid, muga heiden vunukoid i pravunukoid-ki, saldatoid, kudambad oliba Afganistas i toižiš voiniš.
Möst Ladvan kluban radnikad, folkloransabl’an ühtnikad sanuiba lämid sanoid, pajatiba hüvid pajoid.
Vaiktiminutal mušttihe kaikid, ken ei tulend voinaspäi…

Vepsän kul’turan muzei om tehtud Pondlal 2007.
voden lopus.
Neciš muzejas om ozutadud vepsän rahvahan elod, midä ratihe ende, miččid oli veroid,, kut kazvatadihe lapsid.
Vepsläižed pidiba živatoid, kalatiba, kävuiba mecha, semenziba da nitiba heinäd.
Mecnikad paniba mecživatoile kläpsoid.
Ižandad saskenziba kalad verkoil, merežil i merdaižil.
Kävutihe mecha suriden meršidenke.
Meršid oli tehtud tohespäi, niiš voi kandišta kalad, sen’t, bolad da garblod.
Penikaižiš meršižiš akaižed kandišiba sömäd heinäntegole, a lapsed kävuiba mecha.
Kodiš, tanhal pidetihe äi živatoid: lehmid, vazoid, sigoid, heboid, lambhid.
Heboile ombeltihe šornikad( sbrujan) vallästusen.
Kaikuččel hebol oli ičeze vallästuz.
Lambhid jöttihe puižiš kartoišpäi.
Pöudol kazvatadihe rugišt, kagrad, ozrad, pölvast.
Pöudoi künttihe adroil.
Heinän nittihe Voilahtes vitakehil, a Pondlal nittihe lituukal.
Nitud puhtastadihe.
Pertiš oli ende, da om nügüd’-ki sur’ päč.
Neciš päčiš emagad paštaba pirgoid, tegeba longin.
Sömlaudal seižub samvar.
I se nugüd’-ki čomitab muzejan pertid.
Pavarič i härkin kävutoittihe ei vaiše emägad; niid ottihe sajan obr’adaha.
Neičukaine tahtoi lähtta mehele ženihkon taga – pani sömlaudale pavaričan, ei tahtoind lähtta mehele – pani härkmen.
Staučaižid, latkoid, padaoi tehtihe savespäi.
Pertiš, saumas oli jumalaine.
Kätte oli riputadud bibule.
Bibu oli tehtud koivuspäi.
Kor’ bibuspäi heitihe ei lophusai, sikš ku se muga kaiči vagahašt last.
Kätte kattihe emagan lepkel, miše hond ristit ei traviži last.
Neičukaižed seičemendel vodel zavodiba kezerta langad ühtes mamoidenke da baboidenke, a prihaižed radoiba tatoidenke da vanhembiden vellidenke mecas da pöudoil.
Surembas muzeihonuses om pandud vitrinad.
Vitrinoiš voib nägištada kaičendtätüižid.
Käzipaikad om tehtud pölvhan langaspäi.
Käzipaikoid levitadihe kevädel lumele päivinkale, miše ned tegižihe vauktembaks.
Pautnasižed sobad silitadihe val’kal.
Ombeltihe kodiš kengid, sapkoid, naglaižid niihe ajoiba habaspäi.
Tehtihe kengid tohespäi-ki.
Kodiš kataidihe valencoid.
Sen täht oliba puižed kuvad   Neičukaižed kävuiba besedale kožlidenke.
Kakuččel neičukaižel oli ičeze kožal’.
Akaižed pidiba sobišpäi sarafonoid, jupkid, vanhembad emagad pidiba mustembid fartukoid, a norembad čomembid.
Muzejas om äi erazvuiččid kirjoid.
Kaik kirjad om todud Petroskoišpäi.
Kävub muzeiha”Kodima”-lehtez-ki.
Muzejas om meiden pirdajan kuvid.
Nece pirdai om Mihail Fillipovič Gerasimov.
Hän eläb kezal Prangatištos, Kujas.
Muzejaha kävub lapsid-ki.
Opendam heid tehta tätüižid, paštta pirgaižid, tehta latkoid, kut tehliba meiden mamad da babad.
Ekskursijad muzejaha oma kut venän muga vepsän-ki kelel.
Mö tegem kaiken, miše vepsläine kul’tur eläiži meiden mal.

Mal om äi mehid, kudambad läžuba humalduzainehiden tagut.
Narkomanii om man globaline problem.
Narkotikoiden kävutand levenzoitase norišton keskes, sikš meiden sanutez om tarbhašt.
Minun rados mina lugin kirjoid narkomanijan polhe, kacuin internet-saitoid sen täht, uzištoid da tegin penen tedotön.
Midä znamoičeb tärtuz «narkomanii»?
Narkomanii – nece om lažund, kudamb om sidotud psihologižiden ainehidenke, miččed om pandud «Humalduzainehiden lugetižhe, kudambid kontroliruib Venäman valdkund»( lugetiž I, II, III).
Narkotižen ainehen kriterijad   Sanoihe «narkotine aineh» mülüb 3 kriterijad:   1) tervhuz’kriterii( ainehiden painastuz nervsistemaha – sedativine, virigzoitaiainehine, eiforine, galucinogenine i m.e.
2) socialine( socialine znamoičend i varu);   3) juridine( Humalduzanehiden lugetišen azjbumagaha om ottud homaičushe mugažo juridine pol’).
Negativižed poled narkotikoiden kävutandas   Narkomanijan problem norišton da vajehtuzigähižiden noriden mehiden keskes om elos jo enamb kahtkümned vot, i om žal’, miše se ei kadota ičeze aktualižut.
Nügüd’ humalduzainehiden kävutandan lugumär mirus om lujas sur’ da kazvab völ-ki.
Narkotikoiden mönd levenzoitase i sen rahatulo sabustab milljonoid dollaroid.
Vajehtuzigähižed voiba sada niid irdal, sebranikoiden keskes, diskotekoil, erased eskai školiš.
Sen täht valdkund kontroliruib kovas humalduzainehiden möndad da kävutandad.
Narkotikoiden kävutand vajehtuzigähižiden keskes oli kaikid suremb vodel 2000.
Om tetab, miše humalduzainehed toba tervhudele äi pahut.
Nügüd’ pipkutand da humaloličend norišton keskes mugažo leveneb.
Erased ei el’gekoi, miše humalduzainehiden kävutandaspäi voib putta narkotižehe ripumudehe.
Pidab muštta, miše humalduzainehiden kävutand norišton keskes tob äjan pahut mez’kundale, sikš, ku se iškeb mehen tulijaha aigaha.
Narkotižed ainehed murendaba ristitun elimištod, ned tegeba ristituid plodutomikš, toba psihologižid läžundoid, Gepatit C-läžundad, SPID-läžundad, VIČ-tartläžundad i toižid.
Narkotikoiden kävutandaspäi leveneeb äi toižid läžundoid, no nece ei ole völ täuz’ necen pahuden lugetiž.
Völ üks’ sur’ problem narkotižen kävundaspäi om paha tego.
Narkotikoiden täht mehed ühtneba kriminalha.
Männuziš 15 voziš paha tego narkotikoiden täht om lujas kaznu.
Vozil 2003-2008 milicijan azjmehišton abul oli avaitud 360 000 narkokriminaltegoid.
Mirus, kudambas mö eläm, om äi ozad, no om äi gor’ad da mokičust.
Lapsiden da norišton aig om ozakaz da holetoi, sikš hö putuba paksus erazvuiččihe paha-azjoihe.
Sen täht lapsed tegeba äi pahad ečeleze da ičeze vanhembile.
Ei voi kündlita kacta vanhembiden päle, kudambiden lapsed kävutaba humalduzainehid.
Lopus tahtoin sanuda kaikile – laske kaikiš kanzoiš linneb kožmuz da armastuz vanhembiden da lapsiden keskes, laske kaik linneba ozakahad.
Voib olda siloi narkotikoiden da humalduzainehiden kävutandan lugumär väheneb.

Venäman da verhiden maiden tedomehile jo amu oli melentartušt vepsän kul’tur da necen endevanhan rahvahan istorii.
Vepsläižiš om krjutadud äi tedotöid, kirjoid.
Nügüd’ da ende tedomehed oppiba necen vähäluguižen rahvahan kel’t, nügüd’aigališt da endišt elod, tradicijoid da äi tošt.
No kaik-se tedos vepsläižiden polhe om äi polid, kudambad völ ei ole oppidud, tedos om äi küzundoid, kudambihe ei ole löutud vastusid.
Sikš, konz sündub uz’ kirj, tedotö, se tegese sureks azjaks vepsän rahvahan hüvüdeks.
Ved’ sulaba muga erased “vauktad läipäd”, ristitud saba uzid tedoid.
Tal’vkun 16.
päiväl Petroskoin üläopištos oli ezitadud dissertacii, kudamban tem om vepsläižiden voikuiden kelen erigoičused.
Tedotön kirjutai om nor’ tedomez’, hüvä vepsän kelen opendai, Ol’ga Žukova.
Tulnuded tedomehed, arvostajad hüväksiba dissertacijan- se om kirjutadud hüväl korktudel.
Oppida vepsläižid voikuid ei ole kebn azj.
Ved’ vepsän fol’klor om vähän oppidud, niken tedomehišpäi ei kirjutand aigemba vepsläižiš voikuiš.
Ol’ga om tehnu suren radon.
Hän radoi arhivoiš, küliš kerazi fol’klormaterialoid, oppi voikuiden, pajoiden kel’t, rindateli erazvuččid voikuid, kändi niid ...
Melentartuz’ fol’kloraha sündui Ol’gal völ školvozil.
Hän muštleb: “Konz minä openzimoi školas, meil oli vepsläine pajosebr.
Siloi mamoi andoi minei lehtikon, kudambaha kirjuti: keradai Ol’ga Jeršova, i sanui: “Sinei tarbiž kerata kaiken, midä sinä kulištad ičeiž babalpäi, midä hän sanub melentartušt, erazvuittušt vepsläšt fol’klorad- sinä kerada, kirjuta kaiken”.
Minä elin babanke, hän oli hüvä tedai, babal oli lujas čoma kel’ da hüvä mel’.
Minä kulištin lujas äjan hänelpäi.
Siloi zavodin kirjutada lehtikoho erazvuiččid pajoid, lühüdaižid runoid, muštatišid”.
Školan jäl’ges Ol’ga päzui opendamhas Petroskoin üläopištoho, baltianmeren-suomalaižiden keliden da kul’turan tedokundale.
Tetab tedomez’, opendai Maria Mullonen homaiči Ol’gan hüvid kel’tedoid.
Maria Mulložen urokoil üläopenikad kundliba kirjutadud magnitofonan pl’onkile vepsläižid pajoid, voikuid.
Hö openzihe kundelta, dešifroitta niid da käta.
Ol’ga navedi necida radod.
Ved’ vepsän kel’ om hänen kodikel’, el’geta paginad hänele ei olend jüged.
Maria Ivanovna da Ol’ga ühtes valičiba teman oppindan täht.
Ol’ga sanub: “Konz openzimoi tedokundal, pidi valita miččen-se teman kurstön da diploman täht.
Minä tahtoin otta mugoman teman, kudamb koskiži fol’klorad.
Siloi mö Maria Ivanovnanke pätim otta temaks vepsläižiden voikuiden da puhegiden kelen erigoičusid”.
Opendusen jäl’ges Ol’ga zavodi rata tedokundal vepsän kelen opendajan.
Melentartuz’ fol’kloraha ei kadoi.
Hän jatksi keradamha materaloid, oppimaha temad.
“Nece om uz’ da melentartuine tem.
Ühtes polespäi se om hüvä, miše tem om vähän oppidud, minä tegin radod, kudambad vähä ken tegi.
No toižes polespäi, se oli jüged tehta.
Mö varaižim vähäižen: voim-ik mö kirjutada necen teman polhe?
No Maria Ivanovna sanui, miše mö probuim, mö voim midä-se ut ozutada, voim sada uzid tedoid”.
Om lujas žal’, miše Maria Ivanovna läksi neciš elospäi i ei nägištand Ol’ga Žukovan dissertacijan polestandad.
Jäl’gmäižen haškun neciš tös Ol’gale abuti tehta N.G.
Zaiceva, i tö oli vaumiž.
Tön polestand mäni lujas hüvin.
Arvostelijoin oliba Sergei Miznikov Piterišpäi, kudamb iče om vepsläine i voib arvostelda vepsänkelišt materialad, da Marianna Sem’onova Hanti-Mansiiskaspäi, lingvistižen folkloristikan tundii.
Ol’ga radab fakul’tetal jo kahesa vot.
Hän navedib ičeze radod, sikš, nacein, hänel kaik rad hüvin tegese.
Kahesas vodes Ol’ga kirjuti äi hüvid tedokirjutesid, iče hän om tehnus hüväks opendajaks.
Ol’gan dissertacii- nece om arvokaz panend tedoho.
Toivom, miše Ol’ga jatktaiži oppimaha vepsläšt fol’klorad, kirjutaiži völ äi tedotöid vepsän rahvahan hüvüdeks i opendaiži edemba üläopenikoid pagižemha ičeze čomal kodimankelel.

Keväz’kun 27.
päiväl Petroskoin gimnazijaha № 17 kerazihe openikad, kudambad opendaba suomen, karjalan da vepsän kelid.
Nelläandentoštkümnenden kerdan oli tehtud openikoiden regionkeskeine olimpiad.
Ozutamha ičeze kel’tedoid tuli openikoid erazvuiččiš Karjalan rajonoišpäi, Petroskoi-lidnaspäi da Piterin agjaspäi.
Vepsän kelen tedajid oli 11 openikad Šoutjärvespäi, Kalagespäi, Petroskoišpäi da Vidl-küläspäi.
Lapsed tegiba kirjutuztegendoid: paniba sanoid oiktoihe formihe, valičiba tabhaižid sanoid, tegiba küzundoid, kirjutiba živatoiden nimid, ozutiba lugetud tekstan el’gendaništ.
Lopuks starinoičiba erazvuiččid temoid: ičeze kodiš, keza-aigas, sündundpäiväs i toižiš.
Pagin openikoidenke da ližaküzundad abutiba arvostelda kel’mahtoid.
Nelländen openduzvoden gruppas ezmäine sija anttihe Nataša Aleksejevale, Petroskoin suomalaiž-ugrilaižen školan openikale( opendai Nadežda Kukojeva).
Toižen sijan sai šondjalaine prihaine Igor’ Romanov, kudamb opendase nügüd’ Vidlan školas( opendai Gul’a Polivanova).
Necen-žo školan openik Natalja Spirkova sai koumanden sijan.
Seičemenden openduzvoden gruppas vägestajaks tuli Pavel Medvedev Kalagen školaspäi( opendai Svetlana Gotič).
Toižen i koumanden sijan saiba suomalaiž-ugrilaižen školan openikad Sveta Kottina i Ales’a Potes.
Lapsile anttihe kitändkirjeižid da lahjoid, a parahimad kelentedajad ajaba kezal Suomehe.

Todesine ičeze radon tedai – muga voib sanuda vepsän kelen opendajas, Nadežda Kukojevas.
Hän radab Petroskoin suomalaiž-ugrilaižes školas jo 12 vot.
Opendajan rad, voib sanuda, om tulnu hänen elon azjaks.
Hänen radmahtod abutiba Nadeždale vägestada konkursal, kudamb oli vedetud Karjalan opendajiden keskes.
Konkurs oli tehtud rahvahaližen ”Obrazovanije”-nimitadud projektan mödhe.
Kaikuččel vodel meiden valdkundan büdžetaspäi anttas rahoid, miše tugeta niil opendajid.
Dengoid saba kaikid lahjakahambad Venäman opendajad.
Miše valita parahimid, vedetas konkurs, kudambas homaičusehe ottas opendajan radmahtoid: miččid nügüdaigaižid openduztehnologijoid hän kävutab urokoil; miččid openduzsatusid lapsed saba; sab-ik iče opendai uzid mahtoid da tedoid?
Läz kud Nadežda täuti anketoid, andoi vastusid erazvuiččihe küzundoihe.
Kaik dokumentad oliba vaumhed jo keväz’kus.
A semendkus hän tedišti konkursan vägestajid – heiden keskes oli hänen-ki nimi.
Nadežda starinoičeb, mise hän eskai ei toivond-ki, miše voib vägestada.
Nadežda muštleb: ”Konz minä andoin kaik minun azjbumagad, minä en meletand, miše voin sada mittušt-se satust.
A konz semendkus meiden školan pämez’ kucui meid i sanui, miše mö vägestim necil konkursal, minai oli lujas äi ihastust.
Sikš ku en meletand, miše muga voib olda!”.
Ühtneda konkursaha Nadežda hökkahtui pigai.
Nece om voimuz sada hüväd raha-abud, a tehta nenid azjbumagoid hänele kaik-se pidi – ved’ tulijal vodel školas linneb tehtud attestacii, miččeks tarbiž vaumitas.
Nadežda sanub: ”Vepsän kelen opendajiden keskes om vähän konkursoid.
Konz tuli mugoine voimuz ühtneda konkursaha, minä en voind jätta necidä muite”.
Nadeždan ližaks suomen kelen opendai Jekaterina Sem’onova sai rahatugen.
Männudel vodel necen-žo konkursan vägestajiden keskes oli mugažo opendai suomalaiž-ugrilaižes školaspäi.
Nece om Svatlana Kondratjeva, kudamb opendab lapsid karjalan kel’he.
Kaik nene naižed oma todeks čomad opendajad.
Lapsiden openduzsatused vahvištoitaba sidä.
Openikad ozutaba ičeze tedoid lidnan, valdkundan olimpiadoil.
Äjad lapsed školan jäl’ghe päzuba üläopištoho, kus jätktaba kelen opendust.
Erased sidoba ičeze radon kel’he.
Openikoiden elon satused ihastoitaba opendajid.
Nadežda sanub: ”Meiden rados om äi ihastust, no om jügedusid-ki.
Konz nägen i kulen, kut lapsed, kudambid minä opendan pagišta vepsän kelel, ozutaba keles erazvuiččid satusid, pagižeba kelel, kaik minun südäin täutase ihastusel”.
Opendajan rad ei ole kebn.
Opendajale pidab mahtta kosketadas, pagišta lapsidenke, mahtta el’geta da abutada heile, mahtta tirpta da olda tarkan.
Nenid pirdoid andab mehelehänen londusine taba, opetas niihe om jüged, eskai ei voi.
Nadeždal om kaik nenid opendajan mahtoid.
Hän tedab, kut tehta muga, miše vepsän kel’ tuliži lapsile mel’he, miše hö tahtoižiba tulda hänen urokoile.
Nadežda iče tegeb harjoitusid, kirjutab starinoid vepsän kelel.
Niid hän kävutab urokoil.
Materialoid urokoiden täht hänele pidab tehta ičelaze.
Ved’ vepsän kelen openduzkirjoid om völ vähän.
Ühtes Marina Ginijatullinanke, Nadežda om tehnu openduzkirjan augotižškolan openikoile.
Om tulnu jo süguz’ku.
Se om tonu uzid openikoid, uzid holid, openduzsatusiden varastust.
Antkaha se opendajile da openikoile äi uzid tedoid da surid vägestusid!

Karjala om äirahvahaline ma.
Tägä eläba igähižed rahvahad – karjalaižed, vepsläižed, suomalaižed, venälaižed.
Mugažo valdkundas om äi tulnuzid rahvahid – armenialaižid, gruzialaižid, japonialaižid ...
Meiden mal eläba ühtes erazvuiččed kul’turad, keled, verod.
Mitte čoma da melentartuine elo om meiden mal – necidä voib nägištada foto-ozutelusel, mitte om avaitud Petroskoin Rahvahaližes kul’turkeskuses.
Kül’mkus Karjalas oli tehtud fotokuviden konkurs.
Sen parahimad fotod om ezitadud necil ozutelusel.
Fotoid ühtenzoitab melentartuine tem – rahvahan kul’tur, kanzoiden verod, rahvahaline kost’um.
Ozutelusen avaidamine oli tal’vkun 10.
päiväl.
Kacmaha čomid fotoid da ozatelmaha konkursan vägestajid tuli äi rahvast.
Ozutelusel oli Anrei Manin, rahvahaližen politikan ministr.
Hänen melen mödhe, foto-ozutelusel om lujas tärged znamoičend: ”Se andab ristituile voimusen nägištada äirahvahališt Karjalad”.
Fotokonkursaha ühtniba nored da vanhembad mehed, mastarid da ned, kudambad ei mahtkoi tehta professionaližid fotoid.
Kaikuččel om ičeze kaceg miruhu.
Kut hö nägeba meiden mad, Karjalad?
Necidä ozutaba heiden čudokahad fotod.
Kaiked niid oli 61.
Fotoil om čomid ristituiden modoid, kirjavid kost’umoid, rahvahan tradicijoid.
Tägä om ozutadud rahvahaližed praznikad da radpäiväd, rahvahan endevanh da nügüdaigaine elo.
Fotod starinoičeba, mitte erazvuitte da äipoline om meiden valdkundan kul’tur.
Kut karjalaižed pajataba pajoid, kut rahvaz praznuičeb Sündumad, kut tradicijoid anttas pol’vespäi pol’vhe, eskai kut vedetas ”Hanhiden joksend”–praznikad – necidä voiba nägištada ozutelusen adivod.
Ozutelusel om fotoid vepsläižes-ki miruspäi.
Nikolai Abramov, vepsläine runoilii, ezini fotokuvan, kudamban nimi om ”Al’onuška”.
Nece om čoman vepsläižen neiččen modkuva.
Svetlana Plühinan fotos om vepsläine ”Linduižed”- fol’klorsebr.
Rahvahaližiden kul’turiden keskuz kucub tahtnikoid kacmaha čudokahid fotoid.
Ozuteluz linneb avaitud tal’vkun 29-päivähäsai.

Petroskoiš tuli lophu sur’ konkurs, kudamban nimi oli ”Karjalan valdkundan parahim 2008 voden kirj”.
Konkursan tegii om Karjalan kul’turministerstv.
Konkursan aigan parahimiden kirjoiden ližaks oli arvostadud völ toižid-ki kirjoid erazvuiččiš nominacijoiš.
Täl vodel parahimaks voden kirjaks tuli ”Jevangelie”-kirj, kuna om keratud lujas äi čomid Müd Mečevan, tutaban pirdajan, kuvid.
Nece-žo kirj oli hüvin arvosteldud kaikil tulnuzil adivoil, ked oliba kirjoiden ozutelusel.
Pidab sanuda, miše ”Kirjan čomuz’”-nominacijas ”Jevangelie”-kirj sai mugažo ezmäižen sijan, a ”Ostrova”-paindišt, kudamb pästi necen kirjan, sai čoman pauklahjan.
Parahiman karjalan, vepsän isuomen kelen kirjan oli nimitadud ”Periodika”-paindišton erazvuiččid kirjoid.
Muga Jevgenii Klementjevan ”Karjalaižed” da Zinaida Strogalščikovan ”Vepsläižed”-monografijad saiba neciš nominacijas ezmäižen sijan.
A naku ”Karjalaižed sarnad”- kirj suomen i venän kelel da Natalia Sinickajan ”Iriška”-karjalankeline kirj jagoiba neciš nominacijas toižen sijan.
Ei jänu homaičemata Aleksandr Volkovan-ki ”Venehes”-karjalankeline runoiden da starinoiden kogomuz, kudamb sai nominacijas koumanden sijan.
Pagištes ”Periodika”-paindišton satusiš, pidab sanuda, miše se oli hüvin arvostadud völ ühtes nominacijas – nece ”Parahim kirj lapsiden täht”.
Sid’ ”Karjalaižed sarnad”-kirj möst tuli sil’mnägubale i sai hüvän arvznaman.
Konkursan lopus Kul’turministerstvan radnikad kitiba kaikid konkursan ühtnikoid.
Ved’ niid täl vodel oli 842.
Tulijal vodel nece konkurs linneb jo kümnenz’, jubileikonkurs, sikš sen tegijad tahtoiba vähäižen vajehtada sändoid.
Hö planuičeba tehta mugažo nel’l’ nominacijad, vaiše kaikuččes nominacijas linneb üks’ sija.
Pauklahjoiden-ki mär vajehtadas, se linneb vähäižen suremba.

Kaikuččen üläopenikan täht jäl’gmäine opendusen voz’kurs om kaikid tärktemb i kaikid znamasižemb, ku rindatada toižiden openduzvozidenke.
Jäl’gmäine voz’kurs znamoičeb ezmäi kaiked valdkundan ekzamenad, diplomtön kirjutandad i polestamišt da diploman samišt.
Sen-žo aigan joga üläopenikale tabrbiž pätta, midä tehta edemba, kut eläda, kus rata, ved’ vessel opendusen aig lopiše jo lujas pigai.
No neniden suriden azjoiden ližaks äjil Petroskoin universitetan üläopenikoil videndel voz’kursal sügüzel om völ pedagogine praktik školiš, sikš ku universitetan lopindan jäl’ghe pästnikad voiba rata mugažo opendajin-ki, a sihe ezmäi tarbiž opetas.
Baltianmerensuomalaižiden keliden da kul’turan tedokundan üläopenikad lähteba tobjimalas mugoižele praktikale Petroskoin suomalaiž-ugrilaižehe školha, kus hö voiba olda suomen, vepsän vai karjalan kelen opendajin.
Školas üläopenikoid varastaba lujas hüväd i südäimeližed opendajad, kudambad abutaba heile tahtonke i kaiken hengenke opendamhas olda opendajan, tehta urokoid hüvin da löuta ühthišt kel’t lapsidenke.
Vepsän kelen üläopenikoile hüvän abunikan om kaiken Nadežda Anatoljevna Kukojeva, školan üksjaine vepsän kelen opendai.
Vaiše praktikan aigan el’gendad, mitte jüged azj om opendajan rad.
Miše olda hüvän opendajan ei täudu vaiše navedida ičeze predmetad da armastada lapsid, tarbiž völ olda melentartuižen i lahjakahan ristitun, kudamb voib tehta čomid i melentartuižid urokoid, voib sel’genzoitta hüvin kaik azjad, voib mel’dütoitta lapsid da pidäda heiden homaičust kaiken aigan.
Üläopenikoile, kut todesižile opendajile, tarbiž lujas äjän rata joga urokan täht: pidab kirjutada ičeleze erazvuiččid tegendoid da tekstoid, meletada, kut tehta oikti urokan, miše kaik oliži sidotud urokal da seižuiži oiktas jäl’genduses, da völ-ki pidab tehta sidä muga, miše lapsed ei väzuiži urokal da saižiba miččid-ne tedoid urokaspäi pähä.
Tarbiž völ tehta äi radod urokoiden-ki ližaks: pagišta lapsidenke klassan časuil, pirtta seinlehtesid, vedäda openikoid muzejoihe, teatroihae koncertoihe vai völ kuna-se, tarkištada lehtikoid da päivkirjoid, tehta openikoiden täht melentartuižid tedovändoid, vaumita lapsid erazvuiččihe konkursoihe da äi tošt-ki.
No kaiked jügedamb azj üläopenikoiden täht( i kaikiden noriden opendajiden täht) om löuta ühthišt kel’t kaikuččen lapsenke, tehta muga, miše openikad kundližiba sindai, tuližiba sinun urokoile tahtonke, da miše heil oliži melentartust opeta sinun predmetad da pagišta sinunke.
Ani sišpäi rippub-ki, kut mäneb sinun praktik, da miččid tundmusid da johtutesid sinai jäb.
Miše sada satusid praktikan aigan jogahine üläopenik mänetab ezmäks äi vägid da nervoid.
No meletan, miše ei voi opetas nimiččehe radoho hüvin necitä.
Sikš voib sanuda, miše hot’ školpraktik om-ki jüged azj, se om mugažo i lujas tarbhašt tulijoiden opendajiden täht.
Ved’ sen aigan üläopenikal om voimust olda opendajan roliš, tedištada, mitte nece rad om – olda hüvän opendajan, da el’geta, voiži-k hän sidoda ičeze elon neche radoho.
Kel-se praktikan aigan oli jügedusid, i sikš hän nikonz ei tahtoškande mända opendamha lapsid.
A kenele-se praktik tuli mel’he i eskai oli žal’, miše se lopihe.
Voib olda, mugoižiš üläopenikoišpäi tuleba jo pigai nored i hüväd suomen, vepsän da karjalan kelen opendajad, kudambad mugažo sündutaškandeba openikoil melentartust nenihe kelihe da abutaškandeba nenile kelile kaitas lapsiden henges.

Meiden mal om lujas äi erazvuiččid praznikoid.
Erasiš niišpäi mö tedam hüvin i praznuičem niid.
Erasiš – tedam hondomba.
Muga uhokun 23.
päiv nimitadas nügüd’ Kodiman kajičijan päiväks.
Täl vodel necidä praznikad praznuitas kahesandenkümnenden ühesanden kerdan.
A oli-ik muga kaiken aigan?
Nece praznik sündui vodel 1918, jäl’ghe vägestust läz Narva- da Pskov-lidnoid.
Vodespäi 1922 uhokun 23.
päivän praznuitihe kut kaiken rahvahan sur’ prznik, kut Rusttan Armijan Sündunpäiv.
Vodespäi 1946 necen praznik nimitadihe Voin-Merilaivišton da Armijan päiväks.
Vodespäi 1995 uhokun 23.
päiv nimitadas Kodiman kaičijan praznikaks.
Neche päivähä om pandud sur’ jüvä – armastada, arvostada i kaita ičemoi Kodimad, a ku tarbiž linneb – ka mahtta kaita sidä vihanikoišpäi.
Rahvaz lugeb necidä praznikad mužikoiden praznikaks.
Nügüd’ uhokun 23.
päiv om lebupäiv.
Necil päiväl mö ozatelem kaikid mužikoid, lahjoičem heile erazvuiččid lahjoid.
”Kodima”-lehtesen radnikad ozateleba kaikid Kodiman kaičijan päivänke.
Toivotam ozad, tervhut, kaiked hüväd.
Meletam, miše meiden rohktad prihad da mužikad oma vaumhed joga minutan kaita ičemoi Kodimad.

Täl vodel ”Randaine”-ansambl’ale täudui jo seičeme vot.
”Randaižen” ühtnikad keradasoiš kaks’ kerdad nedališ, komanz’päivän da sobatan, rahvahan kul’turkeskusehe.
Ansambl’ om kuti üks sur’ kanz.
Ühtnikad vastasoiš toine toiženke ihastusiš, starinoičeba ičeze holiš, hüviš uzištoiš da problemoiš.
Ühtnikoid, kudambad kävuba kaiken aigan, om kümne mest.
Ansambl’as om kaks’ mužikad-ki – Albert Soldatov i Jevgenii Markov.
”Randaine”-ansambl’ tetas äjiš tahoiš.
Ansambl’ ajeleb paksus külidme, tehleb sigä konsertoid, i kaikile kundlijoile sen tuleba mel’he pajoid.
Oli ”Randaižel” vaiše üks, no lujas sur’ problem – tähä vodhesai ei olend pämest, i nece lujas holestoti ühtnikoid, hö toivoiba, miše konz-ni tuleb uz’ mez’, kudamb abutab heile.
Toivoiba hö ei uhtei.
Nügüd’ ansambl’al zavodiše uz’ elo.
Azj om siš, miše ei lujas amu ”Randaižen” ühtnikad tundištihe ühten noren naiženke, kudamb himonke hökkähti rata ansambl’as.
Aleksejeva L’udmila F’odorovna starinoičeb: «Täl vodel meidennoks tuli mez’, kudamb opendaškanzi meid pajatada i kargaita.
Ende mö ajelimoiš külidme: olim Kalages, Toižeges, Šokšus, Šoutjärves, Vehkojas.
Meid kuctihe, miše mö tuližim i ihastoitim külänikoid koncertoil.
Olim ihastusiš, miše kelle-se mö olem tarbhaižed.
No meil ei olend mugošt pämest, kudamb radaiži meidenke.
A nügüd’ mö tundištimoiš mugoižen čoman norikaižen ristitunke.
Kaik mö varastim necidä päiväd.
Voib olda Jumal toi händast meile.
Ansambl’an elos kaik tegihe toižeks.
Meil om völ suremb himo pajatada.
Nügüd’ ”Randaine” om todesine sebr, i minä meletan, miše nece norikaine mez’ kut-se ozutab meid kus-ni.
Hän sanui, miše nägeb, kut lujas mö tahtoim pajatada, sikš kaik linneb meil hüvin».
Uden pämehen nimi om Gagarina Jelena Viktorovna, hän lopi Piterin kul’turakademijan.
Nügüd’ hän tundištase vepsän kul’turanke i pagižeb, miše se om lujas mel’he hänele.
Jelena Viktorovna sanub, miše ”Randaižen” pajon- da kargun stil’ vajehtase.
Nügüd’ nece linneb ani toine ansambl’, kudambas om kaičenus kut vepsän tradicijoid, muga ližadase äi nügüdaigaižid azjoid.
Avtoranpajoiden ližaks ansambl’ pajataškandeb vanhoid, läz kadonuzid jo pajoid, miše kaita arvokast vepsän kul’turad.
Jelena Viktorovna sanub: «Ei lujas amu mindai kuctihe radmaha tänna, miše abutada ansambl’ale.
Tedištin, miše ”Randaižel” ei ole pämest, i minä hökkähtin opeta pajanikoid.
Mö el’gendam toine tošt, meil om ühtejiččid tahtoid.
Ansambl’anke mö ladim sidotada pajo kargunke.
Toivon, miše kaik linneb meil hüvin».
Ansambl’an gruppas om äi ühtnikoid, kudambad pajataba siš ezmäižes päiväspäi, konz ansambl’ oli tehtud.
Heiden keskes om Nina Nikolajevna Nazarova.
Hän lujas navedib pajatada.
Nina Nikolajevna sanub, miše hän kävub surel tahtol repeticijoile.
Ansambl’an ühtnikad hänele oma kuti heimolaižed.
Pajanikoile uz’ pämez’ om mel’he.
I hot’ kodiš om ičeze holid, ”Randaižen” ühtnikad löudaba aigad kävumaha repeticijoile.
Uz’ norikaine pämez’ sünduti heiš uzid vägid i toivoid.
Ansambl’al planoiš om äi koncertoid.
Vajehtused ”Randaižen” ühtnikoid ei pölgästoitkoi.
Tahtoižin toivotada, miše kaik ansambl’an planad todenzoitase eloho.
A nenile, kel om taht pajatada da kargaita, tahtoin sanuda – tulgat repeticijoile, ”Randaine” ihastusiš varastab da vasttab kaikid, kenel om melentartust vepsän kul’turaha.

Vepsän rahvahan keskes sanutas erašti: ”Vepsläine mužik om sündunu kirvez vös”.
I nece om tozi.
Ved’ kut äi mastarid om nügüd’ vepsän rahvahan keskes, kudamibad iče sauvoba pertin da iče čomenzoitaba-ki sen.
A erased tegeba eskai mugoižid čomid tehmusid, miše ku ed osta, ka ed löuda-ki mugošt ni ühtes laukas.
Vepsläine mastar’, kudamban polhe minä tahtoižin starinoita ičein kirjuteses, om pohjoižvepsläižes küläspäi – Vehkojaspäi.
Hänen nimi Ivan F’odorovič Rastvorov.
Iče Ivan F’odorovič om vepsläine.
Hänen jured oma Änižröunan agjaspäi Vehkoi-küläspäi.
Ivan F’odorovič oli lujas hätken vehkolaižen školan opendajan, vedi lapsil käzitön urokoid.
A konz vaiše oli joudajad aigad, ka kaikuččen kerdan jokseli mecha, miše kerata miččid-ni meckaluid da tehta niišpäi čomid tehmusid.
A völ Ivan F’odorovič om lujas hüvä mecnik da kalanik.
Todesine mecnik   Kävelta mecha Ivan F’odorovič zavodi ani penespäi.
Ezmäks openzi mecan peitusid, primetoid da veroid, jäl’ges – mectamaha.
Ičeze armhan azjan polhe Ivan F’odorovič johtutab: “Kävuda mecha minä zavodin ani lapsen.
A openzi mindai minun d’ad’ Aleksei Polikarpovič.
Hän starinoiči minei, pidab zverile kävuda da kut niid sada.
Minä muštan, miše kerdan sain nädan, iče en voinu puhtastada, ka d’ad’ale toin.
Hän heiti nahkan, ozuti minei kaiken.
A jäl’ges minä iče jo hargnin kaiken tehta.
Iče zavodin mecha kävelta.
Olen ambnu kaks’ kondjad, olen riknu lujas äi händikahid, reboid, losid, a kuverz’ olen sanu tedrid da meclinduižid, ka ei voi lugeda-ki.
Mecastusen polhe Ivan F’odorovič tedab äjan i voib äjan starinoita.
Muštan, konz mö muloižel kezal vaumičim vepsläižen fil’man( ”Živatad vepsläižiden elos”), ka tulim hänennoks, i videokamer oli kerdal, a ak sanub meile: ”Ivan F’odorovič läžub nügüd’.
Tervhuz’ om paha, verenpainuz om korged, päd punotab, a sil’mäd ei nähkoi nimidä.
Mö tulim lujas pahaze mel’he, sikš miše meil ei lähtnuiži nimidä necidä meheta.
No konz Ivan F’odorovič kulišti vaiše, miše mö tahtoim pagištoitta händast mecastusen polhe, ka nouzi sid’-žo, sil’mäd zavodiba hoštta, väged ližadui, a jaugad iče joksiba irdale.
Mö kacuim hänen päle i em voinugoi uskta, miše pol’ časud tagaze Ivan F’odorovič läžui.
Kuldaižed käded   Ivan F’odorovič navedi kävelta mecha ei vaiše mectamaha, no keradamha meckaluid-ki.
Hänen sil’mäd ei jätnugoi homaičemata ni üht melentartušt pud, kapad, nimittušt pupahkad ili meckalud.
Voib olda toine mez’ mäniži neniš kaluiš siriči, a Ivan F’odorovič toi niid kodihe i tegi mugoižid čomid tehmusid, miččid ed nagišta ni ühtes laukas.
A ved’ tehta niid- ei ole kebn azj i lühüd process.
No Ivan F’odorovič ei žalleičend ni aigad, ni väged: ”Kut vaiše nägištan mugoižid hüvid koivuižid kapoid da griboid, ka otan niid da ton kodihe.
Kodiš ligotan vedhe.
Pidan vedes sutkad, kaks’, koume i nel’l’, miše ei satatada nenid kaluid.
Ka kor’-ki lähteb paremba.
A miše toižes polespäi mugažo čomin tehta, ka otan malatan da parembzoitan vähäižen.
Eskai laučan kodiš olen tehnu, miše oliži mugoine hüvä aluz radon täht.
Necil kaiken tegen-ki.
Korktoid i madaloid mal’l’oid, tohusiden pidimid, erazvuiččid puižid živatoid, venehid i äi tošt Ivan F’odorovič om tehnu ičeze kuldaižil käzil.
Hänen suren abunikan kaiken aigan om olnu ak Vera Ivanovna.
Ved’ edel sidä, miše tehta miččen-se tehmusen, Ivan F’odorovič tegi pirdatesid, ozuti niid akale i varasti, midä ak sanub, om-ik mel’he hänele mužikan idei.
Ivan F’odorovič paneb lujas äi väged, aigad da armastust kaikuččehe ičeze tehmusehe.
Ni üks’ hänen tehmuz ei nahodi toižehe.
Kaikutte om erilaine i čoma ičeze kartte.
Om melentartušt, miše kaikuččen tehmusen polhe Ivan F’odorovič starinoičeb lujas lämäs, armastusenke südäimes: “Minä kävelin mecha, kaikuččen kerdan kandišeskelin sumkas pilan.
Ühten kerdan nägištin čoman pun, se oli koume metrad ülähäks.
Nägen, miše gad ili udav lähteb necišpäi.
Olen veretanu necen pun, pilin sigäpäi palaižen, a jäl’ges tegin udavan.
Lujas mel’he minei om nece udav.
Minai om völ lujas armaz živataine- nece neglik.
Kaiken hänele olen tehnu- lapaižed, künded, sil’mäd, usaižed, karvaižed.
Kacud hänehe, ka kuti todesine neglik om.
Om minai tehtud völ senid čomid.
Ühten kerdan mužikad minunnoks tul’dhe, a sened-se stolal venuba.
Üks’ minai küzub-ki, Ivan F’odorovič, sinä oled jo senid keranu, ka om-ik äi niid mecas?
Ivan F’odorovič om todesine mastar’.
Hänen käded oma vaumhed nügüd’-ki tehta midä-ni, no sil’mäd ei nähkoi nimidä.
Kaiken, midä hän voi, Ivan F’odorovič om andnu ičeze vunukoile.
Hän tegi eskai openduzkursid kodiš i lapseb tuleskeliba.
Hö kacuiba da openzihe hüviš meliš.
A ved’ opetas Ivan F’odorovičal om mihe!
Konz tuled hänen pert’he, ka kaiken aigan vaiše čududeletoi.
Hän iče sauvoi pertin, tegi sen katusen, iknad, tegi kaik škapad, paličad, laučad, stolad, eskai magaduzsijan-ki.
Hän sauvoi kül’betin, radhonusen, eskai kaikid haravoid, vitakehid, kirvezvarzid tegi ičeze kuldaižil käzil.
Om vepsläižiden keskes ičeze čomid mastarid i üks’ heišpäi om Ivan F’odorovič Rastvorov Vehkojaspäi!
”Kodima”-lehtesen kal’t minä tahtoižin toivotada Ivan F’odorovičale vahvad tervhut, väged da pit’kid elon vozid!

Kül’mkun 3.
päiväl Petroskoin kul’turkeskuses kerazihe äi rahvast.
Tägä oli tehtud praznikeht, mitte sai “Karjalan rahvahiden sebran adivoiš”- nimen.
Se oli vedetud kanman ut praznikad – Venäman rahvahiden ühtmusen päivän edel.
Karjala om äirahvahaline valdkund.
Tägä eläb enamb sadad vitkümned rahvast.
Karjalan rahvahiden sebraha mülüb kaks’kümne kul’tursebrad, mugažo naižiden da norišton sebrad.
Sebr radab sen täht, miše valdkundan rahvahad eläižiba hüväs kožmuses, miše erazvuiččed kul’turad voižiba kosketadas toine toižehe, miše nored mehed oližiba korktad mel’t kaikuččes rahvahas.
Necil päiväl “Sebran adivoihe” tuliba valdmehid, kul’tursebroiden ezitajid, ”Periodika”-paindišton radnikoid.
Praznikale tulnuded lapsiden ansambl’ad ihastoitiba adivoid pajoil da karguil.
Vastusel pagištihe siš, midä oli tehtud täl vodel.
Vodel 2009 Rahvahaližen politikan ministerstvan abul Sebr oli tehnu lujas äi azjoid: Segežan agjas oli vedetud “Belorussijan kul’turan päiväd”, “Ukrainan kul’turan päiväd”, oli tehtud tedokonferencii, miččen nimi oli “Karjala om äirahvahaline ma”, mugažo oli tehtud erazvuiččid vastmižid.
Sebran planoiš om tehta völ ühten tedokonferencijan, kudamban temoikš linneb ottud rahvahiden sebruz’.
Vastusel Andrei Manin, Rahvahaližen politikan ministr, lahjoiči kitändkirjeižid sebroiden ezitajile.
Niiden keskes oli vepsläine-ki – L’udmila Aleksejeva, vepsän kul’tursebran ezitai.
L’udmila om todesine vepsän kul’turan navedii, hän tedab ičeze rahvahan problemoid da holdub ičeze kul’turan da kelen kaičendas.
L’udmila radab opendajan.
Jo äi vot hän vedäb vepsän kelen openduzkursid.
Hänen armaz openik om vunuk Natoi.
Hö pagižeba kelel kodiš, a ičeze kel’mahtoid ozutaba kaikuččel vodel vepsläižiden erazvuiččil konkursoil.
Lopihe praznik hüväl furšetal, kudambal adivod voiba pagišta toine toiženke ühthižiš azjoiš.
Togha tulii voz’ uzid planoid Sebrale, uzid satusid rados!
Elägaha Karjalan rahvahad kuti ühtes sures kanzas, kuti ühtes sebras!

Midä pidab tehta, miše kel’ eläiži?
Vastuz om kebn.
Pidab, miše sil pagižižiba lapsed.
Sen täht tehtas-ki kel’lagerid.
Täl vodel ned oli tehtud koumes Vepsän man elotahos: Karjalas, Piterin da Vologdan oblastiš.
Ned radoiba kazakus da elokus.
Nügüd’, konz lageriden rad om jo lopnus, tuli aig tehta ühthevedoid, vajehtadas tedoil, miččid oli sadud radon aigan.
Sikš Piterin agjan Vidl-küläs oli tehtud suim, kudambale kerazihe kaik, ken radoi lageriš da ken om holiš sen rados.
Tänna tuli opendajid, lagerin sädajid, külän eläjid.
Oli ristituid ei vaiše sigäpäi, kus lagerid radoiba, no kaikiš školišpäi, kus om vaiše miččid-ni radjüvid vepsän kul’turan oblastiš.
Suimal pagištihe kut openduz mäni, miččid problemoid sündui, miččid openduzsatusid lapsed saiba.
Kaikuččen lagerin opendajad pidiba ezitusid, ozutiba prezintacijoid.
Muga kaik keranus suimale nägištiba fotokuvid, videoänetusid, miččid oli tehtud opendamižen aigan.
Vidlan kel’lagerin openikad ozutiba suiman adivoile ičeze mahtoid.
Hö lugiba runoid vepsän kelel da pajatiba pajoid.
Voib sanuda, miše lapsed saiba tarbhaižid, hüvid tedoid da mahtoid.
Pened lapsed Šoutjärvespäi( sigä lager’ oli tehtud päivkodin pohjal) pajatiba da kargaižiba, vätes openziba uzid vepsäližid sanoid i ramastust kodikel’he; Kujas( Vologdan oblast’) vanhembad lapsed vediba säpäivkirjoid, käveliba mecha, openzihe todesižil mastaril käzitöid tehmaha.
Ved’.
Kuja-školan pämez’ Andrei Zagul’ajev iče om hüvä mastar’; hän openzi lapsid tehmaha kaluid tohespäi vanhan eloveron mödhe.
Andrei sai nenid tedoid ičeze ezitatoišpäi völ laps’aigan.
Sen ližaks lapsed opendajidenke saiba tedoid, kut ende karbaz-venehid tehtihe, kut zel’l’kazvmusid keratihe da kuidihe, kut pertid letihe.
Nene keratud materialad oma nügüd’ heiden sur’ kal’huz’.
Suiman aigan kaikutte mez’ voi sanuda ičeze melid kel’lagerin polhe, ičeze tahtoid da toivoid tulijaks vodeks.
Ved’ lapsiden openduzsatused ozutiba, miše lagerin rad oli lapsile mel’he i pidab jatkata sidä edemba.
Nina Zaiceva, vepsän kelen tedomez’, sanui:   «Kel’lagerid- nece om tozi tarbhaine azj.
Hüvä oliži, miše ned radaižiba ei vaiše, ozutesikš, muloižel kezal vai necil kezal, a miše ned radaižiba kakuččel kezal.
Miše ned oližiba kut školan tarbhaine rad».
Suimal oli sanutud, miše tulijas aigas pidab tehta kel’lagerid toižiš-ki vepsläižiš küliš.
Toivom, miše kaik planad da toivod tuleba eloho i lagerid jatktaba ičeze radod!

– Ned lankteba ...
– Midä-k?
– Minä tulin neiččennoks i sebazin vösijas.
Hän seižui iknanno i kacui irdale.
– Lehted, – tošti hän.
– Ned lankteba, a mö ...
Neižne vaikastui, i minä el’genzin, miše hän itkeb.
Irdal sumoti, puhui kova tullei, a erimujuižed lehted lankteliba kehkerten maha.
– Mikš?
– neižne kärauzihe minun polhe, hänen sil’miš oliba kündled.
– Mikš mö em voigoi ...
Minä en el’gendand.
– Miš pagižed?
Midä mö em voigoi?
– Jokskam!
– heikahti hän äkkid.
– Jokskam heredas!
Neižne tabazi mindai kädes i vedäškanzi uksennoks.
Hudrad pordhad kidžaižiba jaugoiden al, mö pidimoiš käzivarziš, miše em lanktiži.
Läksim kodišpäi i jokseškanzim mechapäi.
Tehut vitlikoiči puiden keskes, lehted šabaiten lendiba erazvuiččihe polihe.
– Kuna sä rigehtid?
– heikahtin minä, no hän aniku ei kulend minun sanoid.
Sobad kastuiba vihmaspäi, oli vilu.
– Nu, kaik!
Seižu!
– minä olen jo surdunu neciš joksendaspäi.
Neižne hengestui heredas joksendaspäi, no ei tahtoind anttas.
– Mikš?..
– tošti hän loiten.
Mö seižuim sildal, kudamb vedi penikaižes joges päliči, rusttad da pakuižed lehted ujuiba vetme.
– Midä sinei tegihe?
– käreganzin minä.
– Sel’genzoita.
Ka mängam kodihe, olen jo kül’mnu.
– Sinä ed el’genda, – sanui hän hilläs.
Hänen pit’käd hibused leihuiba tulleil.
Neižne oli lujas čoma, no nügüd’ varu ližazi hänen modole midä vaskmašt.
– Sanu!
Vai meletad-ik, miše minei om mel’he joksta sinun jäl’ghe, konz eskai ed pagiže nimidä?
– Ku sanun, ka sinä luged mindai meletomaks ...
– En luge, vaiše ala ole vaikti.
Hän hengahti.
– Nägin unt.
No nece uni ei olend toižiden pojav, minä kulin änid ...
– Miččid änid?
Oliba-k ned sinun unes?
Hän kiglaiži.
– Ka, unes.
No i sid’-ki ...
minun päs.
Minä pöl’gästuin.
– Midä-žo ned sanuiba sinei?
– Ned käskiba, kucuiba mindai kuna-se, en völ teda kuna-ki ...
No tedištan pigai.
Nece om lujas tarbhašt meiden täht.
Äned sanuiba, miše mö em voigoi olda ühtes ...
Neižne itkeškanzi möst, a minä olin pöl’gästunu i meletin, miše hän, nacein, om hairahtanu meles.
– Mängam kodihe, – toštin händast sebates.
– Sinei pidab magata, lebaitas.
Homen jo ed johtuta nenid änid ...
– Ed usko minei!
– hän tuukaiži mindai i sirdihe minunnopäi.
Hänen sil’mäd hoštiba.
– Siš unes minä venuin kus-se mecas, minai oli magaduzsija lehtišpäi.
Ma oli vilu i märg, vihman tippud lanksiba modho, a tullei lehkuti puiden barboid minun päl.
Oli opak, no minä tezin, miše nece ei olend paha uni.
Äned kaičiba mindai siloi.
No nügüd’ mö olem varhudes, en voi sel’genzoitta kaiked ...
Hän vaikastui.
Sid’ oti mindai kädes i sanui:   – Astu minunke, ozutan sinei midä-se.
Mö astuškanzim tehudme edemba.
Minä olin holiš, rižoin hondod ...
Pigai süvenim mecha.
Ümbri oli lujas hill’ i tün’, vihm lopihe, tullei aleni.
Oli mugoine tundmuz, miše londuz magadab.
Päliči miččes-se aigas tulim penele pallištole, sen keskuses seižui vanh kaiv, a ümbri venuiba veretadud pud.
Nece oli vaskmaine, tundmatoi taho.
– Kus mö olem?
– čududelimoi minä.
– En mušta, miše oližin konz-ni täs olnu.
Äkkid neižne muhahti.
Hän ei itkend enamba, a oli tün’ i eskai ilokaz.
– Tedan.
No nece ei ole meiden mec, nügüd’ mö olem toižel mal.
– Kutak toižel mal?
Ala sanu tühjad, völ pol’časud tagaze mö olim sinunke kodiš meiden lidnudes ...
Hän muhahti möst.
– Om jo aig!
Minä tahtoin küzuda, mi nece znamoičeb, no en ehtind.
Neiččen mod vajehtaškanzihe: hambhad pideniba, hibused libuiba püštti, a sil’mihe viriganziba vihandad lämoid.
Varuspäi minä seižuin likumata i en voind sanuda nimidä.
Sä-ki vajehtihe – lujas pimenzui, libui torok, augotihe jumalansä.
Tullei libuti i punoti lehtid il’mas.
Samalduz iški kaivho, kajahti opak räzäiduz, a sid’ toine samalduz iški neiččehe.
Hän leviti käded i pölähti ühtes murdoidme erimujuižiš lehtišpäi.
– Prosti!
– heikahti hän minei jäl’gmäi i kadoi pil’viš.
A minä seižuin völ hätken likumata i kacuin hänen jäl’ghe ...

Uhokun augotišes Norvegijas, čomas penikaižes Kirkenes-lidnas oli tehtud suim, kudambale tuliba Barencregionan rahvahiden ezitajad.
Karjalaspäi suimale töndui delegacii vepsän rahvahaspäi.
Mi om Barencev Evro-Arktine region?
Kut sanub istorii, ende pohjoižmaiden rahvahad oliba läheližiš kosketusiš, kudambad jäl’ges oli kadotadud.
Sen täht, miše udessündutada rahvahiden kosketusid, zavotta rata ühtes, 17 vot tagaze oli tehtud Barencan Evro-Arktine region.
Nece rahvahankeskeine organizacii ühtenzoitab ned mad, kudambad oma ümbri pohjoižpirdas: Suomed, Norvegiad, Venämad da Šveciad.
Venämaspäi Barencregionha mülüba Murmanskan da Arhangelskan oblastid, Nenecan agj, Karjalan da Komin respublikad.
Saamalaižiden ližaks, regionan igähižikš rahvahikš oma tulnuded nencad da vepsläižed.
Regionan tarbhaine rad   Barencan Evro-Arktižes regionas om tehtud äi radgruppid.
Niiden pätegend om kehitoitta maiden ekonomikad, kul’turad, möndad, tehnikad, tedod da toižid elon polid.
Neniden radgruppiden keskes om mugoine-ki grupp, kudamban tego om polestada vähäluguižid igähižid Barencregionan rahvahid.
Neciš grupas om Barencregionan kaikuččen rahvahan ezitai.
Gruppas om vepsläine-ki ezitai.
Sido rahvahan da valdmehiden keskes oli vaiše necen radgruppan kal’t.
Suim, kudamb tehtihe uhokus, vajehti necida azjad.
Nügüd’ saamalaižed, vepsläižed da nencad voiba sanuda kohtha ičeze problemoiš, voiba ezitada oiktas ičeze jügedusid valdmehile.
Kut suim mäni?
Karjalaspäi suimale tuli kahesa mest.
Kirkenesas hö oliba koume päiväd.
Kaikutte päiv toi delegatoile melentartušt radod, äi uzid tedoid, melid.
Ezmäižel päiväl oli tehtud sur’ suim.
Sen aigan delegatad pidiba paginoid rahvahiden problemoiš.
Vepsläižišpäi pidi ezitust Zinaida Strogalščikova, Vepsän kul’tursebran ohjandai.
Zinaida Ivanovna starinoiči, miččid satusid vepsläižed saiba Barencsekretariatan abul.
Vepsän kul’tursebr om tehnu 10 projektad vepsän rahvahan kelen da kul’turan hüvüdeks.
Vodel 2000 vepsad oma tulnuded Venäman igähižiden vähäluguižiden rahvahiden lugetišhe.
A vodel 2006 – Pohjoižen, Sibirin da Venäman Edahaižen Päivnouzmpolen lugetišhe.
Suimal oli sanutud mugažo vepsläižiden holiš.
Ozutesikš, sen polhe, miše Piterin agjan vepsläižed oma jügedas situacijas: ei amu sigä oli sauptud 3 školad da 3 päivkodid.
Erasile norile kanzoile tarbiž jätta kodimad da lähtta elämaha lidnha.
Nece om sur’ kibu da bed penen rahvahan täht.
Nina Zaiceva, tetab filologian tedodoktor, oli mugažo vepsläižes delegacijas.
Hän starinoiči suiman polhe:   “Kaik ezitused olibamelentartuized.
Kaik ned oli kätud venän kel’he, anglian vai saamen kel’he.
Oli ezitajid toižiš-ki maišpäi.
Ozutesiks, Kanadaspäi.
Oli čukčid meiden maspäi, toižed-ki, kenele oma läz nene problemad.
Sid’ oli tehtud mugoine rezolucii.
No tahtoin sanuda, miše rezolucii ei ole tehtud lophusai.
Oli tehtud vaiše ezmäine projekt.
Se om anglian kelel.
Nügüd’ kaik nene materialad oigetas Kirkenesaspäi meile, i kaikutte delegacii lugeb i sanub ičeze melid.
En voi sanuda, miše pigai vepsläižišpäi lähteb ezitai i voib kaik ezitada da pätta.
Ei, pidab äi aigad, sikš ku kaikiš neniš problemoiš pidab völ pagišta meiden valdmehidenke”.
Arktikan ühthiželo   Toižel päiväl oli tehtud konferencii.
Sen nimi oli Arktikan ühthiželo.
Arktika om pohjoine ma.
Problemad, kudambad sünduba necil mal, vähän nahodiba meiden rahvahan jügedusihe.
Ved’ äjad pohjoižrahvahad oma pened, vähäluguižed.
Arktika nece om vilu il’mvöhišt.
Ristitule pidab olda hüväs kožmuses londusenke.
Pohjoižes mašinradod da meiden ekonomik traviba paksus londust.
Necen probleman polhe pagištihe konferencijan aigan.
Nina Zaiceva sanub: “Paginan om pidänu vähäluguižen rahvahan ezitai Kanadaspäi.
Hänel oli lujas hüvä sur’ man oblastid, i ei jä sijad, kus voiži eläda ristit, ka kus hän voiži olda londusenke hüväs sidos i hüväs kožmuses.
Kanadalaine sanui, miše heiden rahvahal om äi mugoižid rak-kibuid, miččid ei ole toižiden rahvahiden keskes, sikš ku nene sured mašinad jätaba hondoid jäl’gid ristituile.
Oli, tozi, opak kacta.
Hüvä om, miše mö voim olda ühtes i sanuda neniš abidoiš, meiden holiš.
Kaik mir voib tedištada neniš problemoiš i abutada vähäluguižile rahvahile”.
Konferencijal pidiba paginoid mugažo saamalaižed, venälaižed delegatad.
Kaikutte paginik tahtoi, miše kundlijad saižiba hüvid tedoid, miše kaikutte rahvaz voiži kävutoitta toižiden ristituiden mahtoid da tedoid elos.
Melentartuine, hüvä matk   Matk Norvegian male tuli mel’he delegatoile.
Se andoi kaikile tarbhaižid uzid tedoid da hüvid melid.
Kaikuččel om hüvid muštlosid matkaspäi.
Nina Zaiceva sanub:   “Ezmäižel päiväl oli hüvä koncert, kudambal rahvahad ezitiba ičeze pajokul’turad.
Kut sündui pajo?
Miččid pajoid oli ezmäi rahvahil?
Midä oli ozutesen?
Oli lujas melentartušt kacta, miše, ozutesikš, tedren pajo oli tulnu ozutesen, i ristit oti nenid kulundoid i sid’ sen pohjal tegi pajon.
Minä mugoižid melentartuižid koncertoid jo amu en nägend.
Kirkenesas eläba hüvätabaižed ristitud, oli äi muhuid.
Olen mugošt mel’t, miše vepsläine delegacii sai äi hüvid tedoid, sebranikoid, hüvid melid.
Mö voim nügüd’ nenid mahtoid kävutaden tehta ut tarbhašt radod vepsän kelen i vepsän rahvahan hüvüdeks.

Annušan tat om mašinan vedäi.
Hän ajalese erazvuiččid lidnoidme.
Kerdan matkaspäi tat toi tütrele lahjaks suksed.
Lujas čomad suksed – pitkäd, sinižel mujul mujutadud, a ülähän om pirtud völ vauktoid lumuižid.
Annuš oli hüviš meliš.
Käveleb suksiš ümbri, eskai silitab niid.
Kädhe otab – oma-ik jügedad?
Ei – kebnaižed oma.
Habi varasti Annuš, konz pühäpäiv tuleb.
Toižil päivil ei ole aigad suksil ajeltas – homendesel händast päivkodihe vedas, a ehtal om pimed jo.
Pühäpäiväl Annuš nouzi lujas aigoiš.
Venui ösijäl, varasti, konz vaugištub i kacui pakaižel kuvitadud iknaha.
Sil aigal irdal vaugištui hilläšti.
Jäl’ges lumi iknan peliš hoštuškanzi – päiväine nouzi.
Tal’vel päiväine-ki navedib lujas magata!
Annuš pezihe hotkašti, sobihe, oti suksed i läksi irdale.
Pakaine näpiškanzi edeles nenas.
Ka, laske, näpigaha!
A mitte čoma irdal-se om necil aigal – päipašt, lumi hoštab i kidžaidab kengiden al: čirk, čirk ...
Pani Annuš suksed jaugha i mäni ei lujas korktan mägudennoks, kus kaiken kerazihe lapsid, kut ani pučuižid, muga vanhembid-ki.
Neičukaine astui hilläšti, miše kaik nägižiba – miččed čomad suksed toi hänele tat.
Libui Annuš mägele, a sigä nikeda ei ole – hän läksi irdale lujas aigoiš.
Žal’, niken ei nägišta, kut hän šurgab suksil muga hüvin.
Tuikaižihe Annuš kaluil, töndui mägespäi i edelez – kukirikku!
Lanksi übikoho.
Satatihe, lumekaz kaik libui.
Eskai kündled sil’miš seižuba, vaiše ei voikaškandend, udes mägehe libui.
Möst – kukirikku ...
i muga völ äi kerdoid.
Sid’ jo neičukaižel kündled jokseškanziba jorom.
”Ka miččed hubad, kundletomad suksed tatoi osti!
«Kodihe pördamoi, ka lükäidan hähele – laske iče šurgab», meleti Annuš pahoiš meliš.
”A minä otan ičein vanhad, lühüdad, niil ajades ed lankte”.
Vaiše Annuš tahtoi pörtas kodihe, ka nägišti Šurik-susedan.
– An’aine, sinä midä kuti lumipacaz seižud?
– küzui i nagraškanzi.
– Tedan, külläks übikoid mujuid?
Annuš ištui vaitti i kacui pahas.
– A suksed-se sinai miččed čomad!
Kuspäi ningomad?
küzui Šurik.
– Tatoi toi lidnaspäi.
Hubad suksed oma.
– Miak muga?
čududelihe Šurik?
– Ka kaiken lankted ajades!
– Voin-ik minä šurgahtada?
Annuš andoi suksed Šurikole.
Prihaine libui mägehe i päzui suksil orgho ani hüvin.
Annuš eskai sun avaiži.
A Šurik šurgahti völ kerdan i möst hüvin.
– Oi, sä, mahtatoi!
Hubad suksed, hubad suksed!
– näriti Šurik neičukašt.
Ed mahta šurkta, ka sikš lankteled-ki kaiken!
Annuš jo muhazi.
Se hüvä om, miše suksed ei olgoi hubad.
A ajeltas hän opendase, tal’v om völ pit’k.
I Annuš töndui mägele.
Kaks’ tarbhašt nedalid Tallinas // vepsian // NULL // Marija Filatova.
Kodima.
2009.
№ 5 // NULL   Estinman Tallinn-pälidnas radab jo kahesakümne vot Fenno-Ugria-sebr, mitte holdub suomalaiž-ugrilaižiden rahvahiden problemoiš.
Kaks’ vot tagaze sebr zavodi vedäda programmad žurnalistoiden täht, kudambad kirjutaba suomalaiž-ugrilaižil kelil.
Programman mödhe žurnalistad voiba ajada Tallinnaha kahteks nedalikš kacmaha lugendlehtesiden da telenägudesen redakcijoiden radod.
Minei ozaižihe ühtneda neche programmaha, sada hüvid radmahtoid čomas Estinman lidnas.
Tahtoižin starinoita neciš melentartuižes matkas Kodima-lehtesen lugijoile.
Täl vodel Fenno-Ugria-sebr kucui suomlaiž-ugrilaižen rahvahiden koume ezitajad.
Minun ližaks, Tallinaha tuli kaks’ neidišt: Jekaterina Mikuševa Komi-valdkundaspäi da Natalja Kaštanova Mordoviaspäi.
Jekaterina radab «Йöлöга »-norišton kulehtesen toimitajan, a Natalja om «Республика молодая »-lehtesen korrespondent.
Elädes Tallinnas, rates ühtes, mö tundištimoiš toine toiženke da tegimoiš hüvikš sebranikoikš.
Elim mö nores estilaižes kanzas, kudamb adivoičetab paksus mehid erazvuiččiš mirun maišpäi.
Saim mahtoid da tedoid   Kaikutte päiv Tallinnas oli melentartušt da toi midä-se ut.
Mö tahtoim tedištada da nägištada kut voib enamba, sikš em mänetanugoi ni üht päiväd hödhüvid.
Ezmäižel-žo päiväl mö läksim telenägudesehe, venäkeližehe redakcijaha.
Sigä mö nägištim, kut telenägudesen čudoid tuleb eloho.
Sen täht, miše Estinman eläjad voižiba kulištada uzištoid venän kelel, kacta teleozutesid, radab äi azjan tundijoid.
Ka, telenägudesen redakcijan rad tozi-ki ”kehub”!
Noriden, aktivižiden mehiden käzišpäi rad lähteb hüvin da teravas.
Minei tuli mel’he, miše ristitud, kudambad radaba sigä, oma lujas ”avoinmeližed”.
Mö küzuim mehil heiden rados, a hö hüviš meliš i ahtonke andoiba vastusid.
Mö tedištim, miše venäkeližid uzištoid ozutadas joga päivän.
Sen ližaks lähteb völ erazvuiččid teleozutesid.
Estinman venäläižed voiba sada tedoid ei vaiše televizoran kal’t.
Sigä paindas lugendlehtesid venän kelel da radab venäläine radio, kus mö mugažo olim.
Tallinnas mö tundištimoiš äjiden žurnalistoidenke.
Kactes kut hö radaba mö iče saim erazvuiččid tarbhaižid tedoid da mahtoid.
Joudai aig   Tallinhan helm – nece om čoma vanh lidn.
Sinna mö rigehtim-ki joudajal aigal.
Keskaigan pertid, pühäkodid, kivižed kujod tuliba meile mel’he.
Sigä voib kävelta kogonaižen päivän.
Vanhan lidnan keskes seižub parlamentan pert’, kudamb nimitadas Riigikoguks.
Meile ozaižihe kacuhtada, mi om necen pertin südäimes.
Riigikogun radnik ozuti meile pertin honusid, starinoiči parlamentan rados.
Necen pertin sures sinižes zalas vedädas parlamentan paginištundoid.
Meid čududeli da mel’dutoiti se azj, miše neche paginištundaha voib tulda kaikutte Estinman eläi.
Estinman tradicijad   Käveltes vanhan lidnan irdoidme mö homaičim pičuižen laukan.
Mö olim tulnuded sinna i nägištim čudokahid tavaroid: čomid liphaižid, mujukahid kirjan korid, neiččiden čomitesid da äi tošt – i kaik nece oli tehtud nahkaspäi.
Mö tundištimoiš laukan hüvänsüdäimeližen emäganke, Pille Kivihallanke.
Hän starinoiči meile, miše kaik tavarad om tehtud käzil.
Endevanhas aigas Estinman mastarid tehliba hüvid nahkoid, jäl’ges niišpäi tehtihe tarbhaižid kodikaluid da erazvuiččid čomitesid.
Nece tradicii kaitas nügüd’aigahasai.
Ka, tämbei mastaril om toižid radkaluid, hüvid materialoid, mujuid.
No tehnologii ei vajehtade voz’sadoiš.
Tehmaha nahkoid voib opetas Tartun taidehškolas, Estinman taidehakademijas da völ kursoil.
Pille Kivihallan täht nahkan tegemine tuli elon azjaks.
Pille om tehnus tetabaks mastarikš ei vaiše ičeze kodimas, no verhiš maiš-ki.
Konz-se hän oli tehnu liphaižen Moskvan da Venäman Patriarhan Aleksijan II täht.
Äjad mastarid erazvuiččiš mirun maišpäi tuleskeleba Pillennoks opendamhas, samha hänelpäi tedoid da mahtoid.
Oikti pagištas, mišae ”mez’ ei elä nimel, a radol”.
Pille jatktab ezitatatoiden azjad, hän kaičeb vanhad tradicijad, i nece azj om hänen elo da oza.
Spasib matkan sädajile   Kaks’ nedalid Tallinnas oli lujas tarbhašt.
Minä tundištimoi melentartuižidenke ristituidenke, tedištin äjan ut.
Lugendlehtesen kal’t tahtoižin sanuda sur’ spasib kaikile, ken sädi necida matkad.
Toivotan Fenno-Ugria-sebrale surid satusid rados, da uzid adivoid tulijal vodel.

Tal’vkun lopus "Vepsän vezad"-sebr tegi suiman.
"Vezad" vasttihe, miše pagišta tärktoiš küzundoiš.
Kut rata tulijal vodel?
Kut kaita sebrad?
Midä pidab vajehtada sebran rados?
Suiman augotišes Anna Anhimova, sebran ohjandai, starinoiči kaikile, miččid problemoid sündui sebran rados.
Annan sanoiden mödhe, jäl’gmäižel aigal om tehnus lujas jügedaks azjaks vaumištada erazvuiččid azjbumagoid, kudambad oma tarbhaižed sebran elon täht.
Kaikuččel vodel pidab tehta lujas äi dokumentoid, kudambad ozutaba, kut sebr radoi, midä oli tehtud, äjak dengoid oli ottud da äjak oli rajatud.
Nene dokumentad pidab toda Ministerstvaha, bankaha da toižihe sijoihe.
Aigemba mugoižed dokumentad Anna tegi iče.
Nügud’ hän ei ehtind tehta kaiked radod, i sikš hän pakiči abud toižil "vezoil".
Ved’ mugoižid azjbumagoid tegese kaik enam i enamb kaikuččel vodel.
Miše tehta erasid dokumentoid, pidab pakita abud buhgalteroil vai juristoil.
Sebran ühtnikoile tariž rata ühtes, tehta kaiken ühthižvägil, vaiše siloi sebran rad mäneškandeb edehepäi.
"Vezad" hökkahtuiba Annan sanoidenke, ühtes hö eciba problemoiden pätandoid.
Ved’ kaikutte tahtob, miše sebr eläiži, radaiži völ äi vozid.
Suimal oli pättud küzuda nevondoid vanhembil Vepsän kul’tursebran ühtnikoil.
Vepsän kul’tursebral om enamb radmahtoid, mi abutab sebrale pättas mugoižid-žo problemoid.
Karjalan valdkundan pämez’ Sergei Katanandov vasttihe Andrei Maninanke, rahvahaližen politikan ministranke.
Andrei Manin starinoiči valdkundan pämehele, kut ministerstvan rad mäneb da miččid radsatusid oli männudel vodel.
Ministran sanoiden mödhe, Karjala om ma, kus om hüvid rahvahiden kosketusid.
Rahvahaližiden kul’tursebroiden lugumär’ kazvab.
Nügud’ valdkundas niid om 54.
Radaba programmad, kudambad abutaba kehitoitta rahvahaližid kelid.
Ozutesikš, paindas literatur Karjalan rahvahiden kelil.
Karjalan pämez’ oli korktad mel’t ministerstvan rados i nevoi, midä voib tehta völ edemba-ki.

Vepsän kul’tursebrale täudub 20 vot   Täl vodel vepsän kul’tursebrale täudub 20 vot.
Planuitas praznuita jubilejad redukun 20.
päiväl, tožnargen.
Praznikeht linneb tehtud Petroskoin Rahvahaližes teatras, kuna kuctas äi adivoid.
Heid varastab melentartuine, čoma praznikprogramm.
Ozatelmaha sebrad tuleba ristitud erazvuiččiš polišpäi: Karjalaspäi, Piterin da Vologdan agjoišpäi.
Praznikale kuctas äi pajo- da kargsebroid.
Niiden keskes om Šoutjärven rahvahan hor, ”Noid”-, ”Vepsän   hel’m”-, ”Randaine”-, ”Linduižed”-, ”Armas”- ansamblid da äi toižid.
Ehtal starinoitas da ozutadas sebran satusid, kudambid oli saidud neniš voziš.
A tehtud oli, todeks äi: sebran abul vepsän kel’ tuli školihe, oli paindud enamb 20 kirjad, oli tehtud ”Kodima”-lehtez, sündui vepsläine literatur, sebran abul rahvaz tedišti, ked oma vepsläižed.
Praznikehtal ezitadas fotokuvid, videoänetusid, kaik, midä om sidotud sebran istorijaha.
Nügüd’ vepsän kul’tursebr vaumičese jubilejaks.
Sügüz’kun 15.
päiväl se tegi suiman, kudambal pagištihe, midä völ pidab tehta praznikaks: sebral om äi hüvid holid.
Se kucub rahvast praznikehtale!
Šoutjärven uz’ škol avaidase sügüz’kus   Šoutjärven školan ezmäižed sauvondradod loptas sügüz’kun lopus.
Sauvojad toivoba: pigai külän eläjad, openikad da opendajad saba hüvän lahjan – nügüdaigaižen sportzalan, harjoituzkaluiden zalan da kodikahan sömsijan.
Miše prihaižed saižiba sauvojan mahtoid, a neičukaižed opendaižihe tehta käzitöid, om stroidud čomad klassad käzitöurokoiden täht.
Rahoid školan sauvondradoile anttas federaližes büdžetaspäi.
Kaik Šoutjärv-külän eläjad varastaba, konz uz’ škol avaidab ičeze verajad.
Hö sanuba, miše uded školan honused ei jägoi tühjikš.

Kezakun augotišes termišt-orfografine komissii kerazihe möst ühtes, miše pagišta vepsän, karjalan da suomen keliden erazvuiččiš problemoiš.
Necil kerdal oli letud kaks’ küzundad: ”Kipinä”-kulugendlehteses da uden vaihišton kävutandas openduzprocessas.
Termišt-orfografižen komissijan da ”Kipinä”-kulugendlehtesen radnikad pagižiba hätken siš, miččen pidab olda ”Kipinä”-kulugendlehtesele tulijas aigas, kut udištada sidä da leta sen painuzmär.
Lopuks pättihe – pästta vähemb kulugendlehtesen nomeroid, tehta kaikutte nomer sanktemba, kus linneb enamba lehtpolid vepsän da karjalan kelil.
Pagištes toižes küzundas termišt-orfografižen komissijan radnikad starinoičiba urokoiden polhe.
Erased heišpäi käveliba urokoile suomalaiž-ugrilaižehe školha.
Sigä hö kacuiba, kut opendajad kävutaba ut vaihištod ičeze urokoil.
Ištundal sanutihe, miše tarbiž tehta uzid sanoid edemba-ki, sikš ku pidab kehitoitta kel’t i teta ut vaihištod pagištes nügüd’aigaižiš problemoiš.

Vengrian da vepsän keled mülüba ühtehe suomalaiž-ugrilaižehe kel’kanzaha.
No konz kulištad vengrian paginaoid, ka ed voi el’geta nimidä.
Nägub, miše ned oma jo ”edahaižed”, ved’ ned ei koskugoi toine toižehe.
Oma-ik suomalaiž-ugrilaižed keled pojavad?
Midä meiden kul’turoiš om ühtejittušt?
Vastusid nenihe da äjihe toižihe küzundoiheoli voinu sada openduzkursoil Vengrian mal.
Hungarologia-kezaüläopišt   Nene kursad nimitadas Hungarologia-kezaüläopištoks.
Sen tegii om Päivlaskman Vengrianman üläopišton uralilaižiden keliden kafedr, mitte radab Sombathei-lidnas.
Sigä kezaüläopišt radoi jo 13 vot.
Kaks’ vot tagaze opendust vedetihe Badsconytomai-lidnas, kus oli avaitud Fenno-Ugricum-institut.
Nece institut holdub suomalaiž-ugrilaižiden rahvahiden problemoiš.
Se tegeb äjad sen täht, miše kaita kelid, kudambad voiba kadoda.
Institut abutab suomalaiž-ugrialaižiden maiden rahvahile kosketadas, tehta kelid da kul’turoid tetabikš kaikele miruile.
Fenno-Ugricumas tehtas äi projektoid: paindas literaturad suomalaiž-ugrilaižil kelil, avaitas üläopištoid.
Institut radab čomas penes pertiš, kus ende eli Vengrianman kirjutai Keresztury Dezsö.
Tägä neciš elokus kaks’ nedalid lugetihe meile lekcijoid, vedetihe openduzčasuid.
Opendajin oliba tetabad Vengrianman tedomehed: Eniko Sij, Peter Bokani, Ištvan Kozmač, Žuža Šalanki, Pal Tamaš, Laslo Klima, Ištvan Fodor.
Kursoiden openikad   Kezaüläopištoho opendamhas tuli 13 suomalaiž-ugrilašt adivod.
Hö tuliba Venäman erazvuiččiš polišpäi: Udmurtiaspäi, Komi-, Mari-El, Mordovij-valdkundoišpäi, Karjalaspäi, Piterin da Vologdan agjoišpäi.
Kezaüläopištos openzihe koume vepsläšt.
Vologdan agjan Pondal-küläspäi tuli Vera Mednikova.
Hän om külän muzejan pämez’.
Keskvepsläižes Vidl-küläspäi tuli Ol’ga Spirkova.
Hän radab mugažo muzejan pämehen.
Karjalaspäi tulin minä, necen kirjutesen tegii, meidenke oli völ ”Oma Mua”-lehtesen lehtmez’ karjalaine Jelena Filippova.
Sada tarbhaižid tedoid   Kaikuttušt openduzpäiväd zavodi vengrian kelen urok, kudambad vedi nor’ opendai Geza Peti.
Kahtes nedališ ”openikad” tedištiba äi vengrialaižid sanoid, a kursiden lopus eskai voiba starinoita kelel ičeze polhe.
Pidab homaita, miše ezmäižes kacegespäi nägub, miše vepsän da vengrian keled ei olgoi pojavad.
No konz zavodid opeta vengrian kel’t, löudad tutabid sanoid.
Erašti ero om vaiše ühtes kirjames.
Vengrian kelen openduzčasuid jatksiba lekcijad.
Kursiden ühtnikad saiba tedoid Vengrian literaturan, istorijan, kul’turan polhe.
Lekcijoiden aigan mö pagižim opendajidenke erazvuiččiš azjoiš.
Sur’ homaičuz oli oigetud tärktaha problemaha: kut kaita vähäluguižiden rahvahiden kelid.
Pagištihe siš, kut školiš lapsile opeta kelid, kingitiba homaičust kanzoiden kelihe, keliden sirdändaha edehepäi, literaturan kehitoitandaha da völ toižihe äjihe problemoihe.
Kaikuččen openduzpäivän lopuks tuliba urokad, kudambil opetihe kargaita Vengrian rahvahan karguid da pajatada pajoid.
Miččed melentartuižed da čudokahad ned oma!
Mö toštim opendajan jäl’ghe kaik karguiden likundad, ladim virkta oiktas pajoiden sanoid.
Melodiližed, čomad pajod pigai jäiba muštho, i mö pajatim niid kogonaižed päiväd.
”Kosktetadas” eravuiččihe kul’turoihe   Kezaüläopištos openzihe ristitud, kudambad radaba erazvuiččiš sijoiš: kelen opendajad, lehtmehed, kirjišton radnikad.
Tägä hö saiba tarbhaižid elon da radon täht tedoid.
Kursiden ühtnik, Jelena V’azova, radab komi-kelen opendajan.
Hän sanui, miše sanuded tedoid hän voib otta radho.
Ozutesikš, starinoita lapsile, kut suomalaiž-ugrilaižiden rahvahiden kul’turad koskuba toine toižehe.
A necidä mö nägištim elos.
Ved’ opendusen aigan kaikutte starinoiči ičeze rahvahas, pajati erasid rahvahan pajoid.
Kursiden lopus kaikutte pidi ezitust ičeze kelel.
Muga mö voim kulištada suomalaiž-ugrilaižid kelid, ”kosktetadas” eravuiččihe kul’turoihe.
Nece matk om tonu kaikile uzid melid, jäti hüvid muštlosid.
Openduz andoi ühtnikoile ut kaceged äjihe azjoihe, käski meletada äjiš küzündoiš da problemoiš.
Nacein, äjil om sündunu uzid melid, tahtoid midä-se vajehtada, tehta midä-se ičeze rahvahan hüväks.

Kezakun 3.
Petroskoiš Rahvahaližes kul’turkeskuses mäni “Vepsän vezad”-vepsläižen norišton organizacijan ühtnikoiden vastuz.
Kacmata pahaze sähä vastusele tuliba äjad mehed: üläopenikad, opendajad, tele- da radioradnikad, kaik ned nored ristitud, ked holduba hengel vepsän rahvahas.
Heiden keskes olin minä-ki, necen kirjutesen tegii.
Delegatad vepsläižišpäi   Vastusen augotišes Anna Anhimova, necen organizacijan pämez’, sanui miččed küzundad mö otam ezmäi kaiked paginaha i miččid problemoid pätam.
Kaik mö tedam, miše täl vodel Petroskoiš elokun 14.-16.
päivil linneb sur’ “MAFUN”-nimitadud konferencii.
Konferencijale tuleškandeb lujas äi suomalaiž-ugrilaižiden rahvahiden ezitajid eri tahoišpäi.
Pidab sanuda, miše täl vodel “MAFUN”-konferencii om jubileine.
Se mäneškandeb jo 20 kerdan.
Nügüd’ kaikuččes suomalaiž-ugrilaižes rahvahaspäi pidab valita necile konferencijale koume delegatad i kacujid.
Vepsän rahvaspäi kandidatoid delegatoikš ei olend äi, sikš miše konferencii linneb kezal, konz äjil meišpäi om lebuaig.
Vastusen aigan mö kaik änestim i ühtel melel valičim delegatoikš mugoižed ristitud: Anna Anhimova, “Vepsän vezad”- norišton organizacijan pämez’; Maria Ijudina, Karjalan rahvahaližen tele- da radiotoimišton radnik da Al’ona Jegorova, Petroskoin universitetan 3.
voz’kursan üläopenik.
Paiči delegatoid konferencijal linneb völ kacijid.
Niiden lugumär ei ole röunatud, sikš kaikuččes rahvahaspäi voib olda severz’ äi ristituid, kuverz’ tahtoškandeb tulda.
Vepsläižiden kandidatoiden keskes oli läz kümned mest, no heiden lugumär voib vajehtadas.
Ku kel-se om taht mugažo olda kacujan necil konferencijal, tö voit zvonida Anna Anhimovale i tarita ičeze kandidaturan.
Pidab sanuda, miše “MAFUN”-nece om lujas melentartuine i effektivine konferencii norišton täht.
Sen aigan kaik suomalaiž-ugrilaine norišt keradase ühtes, tundištoitase toine toiženke, löudab uzid sebranikoid, tarbhaižid kosketusid, pagižeb neniš azjoiš, problemoiš da küzundoiš, miččed holduba heid täl aigal.
I ku konferencii linneb meiden Petroskoi-lidnas, meil kaikil om lujas čoma maht tulda sinna i löuta ičeze täht midä-se hüväd.
Vepsläine internet-sait   Toine küzund, mitte oli ottud paginaha sil ehtal- nece vepsläižen internet-saitan tulii aig.
Minä johtutan, miše vepsläine sait www.vepsia.
sai elon internet-mirus vodel 2006.
Sen tegijad oma Julia Naumova i Aleksei Maksimov.
Jäl’gmäižehe aigahasai hö ühtes holduiba saitan elos i eciba sinna materialoid.
Nügüd’ problem om siš, miše läz vot sait ei rada.
Ei ole kelle uzištoitta sen paloid i ližata sinna uzid tedoid.
Nece problem tuli päivänterale, sikš miše kuni vepsläine sait radoi, vepsläižiš saiba tedoid kaikes mirus.
Saital voi löuta tedoid vepsläižes literaturas, vepsän rahvahan istorias, kul’turas, erazvuiččiš ristituiš, voib tedištada midä-se ut vepsän rahvahan elos.
Om sel’ged, miše sait om tarbhašt meile kaikile, no tehta saitan üksnäze om jüged.
Mö kaik radam, meil om äi ičeze azjoid.
A saitale pidab antta lujas äi aigad.
Pidab kaikuččen päivän midä-se ecta, kerata kus-se materialad, löuta uzištoid i kirjutada.
Kut pätta necen probleman i keda löuta- mö meletim lujas äjan ecten vastust.
No tulim mugoižehe mel’he, miše ku meile kaikile pidab nece sait, ku mö kaik tahtoim, miše sait eläiži i radaiži edemba-ki, meile pidab kut-se ühtenzoittas i olda kaikile aktivižemb.
Kaikuččel meišpäi om kodiš tedomašin, om internet.
Vepsläižel saital om äi erazvuiččid erištoid.
Kaikutte meišpäi voiži valita miččen-se melentartuižen palan ičeze täht, ecta sinna materialoid i kirjutada.
Mugoižehe mel’he tuliba kaik vastusen ühtnikad i pätiba, miše saitan radole pidab abutada kaikile.
Hot’ vastusel ei olend muga äi ristituid, no kaiken-se nägui, miše vepsläine norišt ei tahtoi olda passivižen, se tahtoib kut-se abutada toine toižele.
Minä meletan, miše mugoižed vastused oma lujas tarbhaižed i effektivižed.
Ved’ vaiše ühtes mö voim kebnašti pätta meiden problemoid.

Keväz’kun 18.
päiväl Babajevo-lidnas kodirandan muzejas avaitihe ozuteluz, kudamban nimi om Rahvahaližed tehmused.
Neche ozutelusehe ühtniba mugažo Pondalan da Kujan eläjad.
Neniden küliden mastarid toiba ozutelusele erazvuiččid tehmusid.
Niiden keskes om reguzid, puzuid, polovikoid, poimetišid, sidomuzpühkmuzid i tošt.
Mihail Pavlovič Smirnov Pondal-küläspäi ozuti, kut tarbiž tehta reguzid.
Fotoil om ozutadud kaik reguziden tegendan etapad.
Toine mastar’ – Nikolai Mihailovič Savin mahtab tehta erazvuiččid puzuid.
Nügüd’ linneb puzuid meiden vepsläižes muzejas-ki.
Om völ äi toižid-ki mastarid meiden küliš.
Neche ozutelusele ühtni mugažo Svetlana Pl’uhina.
Hän toi ozutelusele ičelaz tehtud ”Bereginä”-tätüižen da plettud laidaižil vön.
Iče Svetlana Jakovlevna eläb Petroskoi-lidnas, no paksus ajelese adivoihe Päžjärv-külähä.
Voib sanuda, miše rahvahaližiden tehmusiden vero eläb völ muštos, i ned eläba i oma tarbhaižed meile nügüd’-ki.

Necen kun augotišes openduzministerstvan radnikad tegiba opendajiden konkursoiden ühthevedoid.
Konkursoiden nimi oli ”Parahimad opendajad”.
Toine niišpäi om tehtud “Openduz”-rahvahaližen projektan abul, toine – Karjalan valdkundan pämehen iniciativan mödhe.
Täl vodel nenihe konkursoihe ühtni 148 opendajad.
Kaikid norembale opendajale om 26 vot, kaikid vanhembale – 61 voz’.
”Openduz”-rahvahaližen projektan abul, kudamb om tehtud Venäman prezidentan Vladimir Putinan käskön mödhe, kaikutte nelläskümnes kudes vägestajaspäi sab sada rubl’ad..
Vižkümne tuhad maksaba koumeletoštkümnele opendajale, kudambad vägestiba konkursas, mitte oli tehtud Karjalan valdkundan pämehen iniciativan mödhe.
Konkursoiden ühtnikoiden keskes om enamb augotižškolan opendajid, venän kelen da literaturan opendajid, no om vepsän da suomen kelen opendajid-ki.
Muga konkursas, kudamb om tehtud ”Openduz”-rahvahaližen projektan abul vägestajiden keskes om suomalaiž-ugrilaižen školan vepsän kelen opendai Nadežda Kukojeva.
Mö, ”Kodima”-lehtesen radnikad, ozatelem Nadeždad vägestusenke i toivom hänele hüvid openikoid, surid satusid edemba-ki i kaiked hüväd.

Aig, kuti ojaine, jokseb lujas teravas.
Päiväd keradasoiš nedalikš, nedalid – kuikš.
Mö em ehtnugoi homaita aigad, kut möst pordhale om tulnu uz’ voz’.
Kelle-se männu voz’ andoi ozad, a ken-se oli opalas.
Miččen linneb tulii voz’?
Rahvaz sanub, miše äi rippub sišpäi, kut mö vasttam ut vot da sen ”ižandad”.
Necen voden ”ižand” om Vauged Tigr.
Se tuleb Härgän sijale.
Tigr om vägekaz, rohked živat.
Ristitud, kudambad oma sündunuded Tigran vodel, oma aktivižed, hö navediba rata, tegeba kaik iče, toižiden mehiden abuta.
Mugažo hö oma tabakahad, ei navetkoi kundelta läheližiden ristituiden nevondoid.
Sanutas, miše Uden voden praznikal pidab panda päle jonokahid sädoid.
Čomitesid pidab valita londusen materialoišpäi: kivespäi, nahkaspäi, puspäi.
Tarbiž, miše praznikstolal oliži lihasömid, ved’ tigr navedib niid.
Pertid pidab čomitada pakuižil, purpuranmujižil da hobedaižil mujuil.
Viritagat tohusid, tehkat iče čomitesid kuzen täht!
Nece tegeb pertid čudokahaks da tob teile hüvid melid!
Voden lopus ristit johtutab männut vot, kacub, miččid azjoid oli tehtud, mi jäi tehmata.
Kaikutte mez’ toivob henges, miše händast varastab hüvä aig.
Uz’ voz’ toškandeb kerdale uzid tegoid da azjoid, se andab uzid melid, uzid holid.
Togaha tulii 2010.
voz’ vaiše hüväd!

Annušan tat om mašinan vedäi.
Hän ajalese erazvuiččidme lidnoidme.
Kerdan matkaspäi tat toi tütrele lahjaks suksed.
Lujas čomad suksed – pitkäd, sinižel mujul mujutadud, a ülähänpäi völ vauktoid lumuižid om pirtud.
Annuš oli hüviš meliš.
Käveleb suksiš ümbri, eskai silitab heid.
Kädhe otab – oma-ik jügedad?
Ei – kebnaižed oma.
Habi varasti Annuš, konz pühäpäiv tuleb.
Toižel aigal ei ole aigad suksil ajeltas – homendesel händast päivkodihe vedas, a ehtal om pimed jo.
Pühäpäiväl Annuš nouzi lujas aigoiš.
Venui ösijäl, varasti, konz vaugištub i kacui kuvitadud pakaižel iknaha.
Sil aigal irdal vaugištui hilläšti.
Jäl’ges lumi iknan peliš hoštuškanzi – päiväine nouzi.
Tal’vel päiväine-ki lujas navedib magata!
Annuš hotkašti pezihe, sobihe, oti suksed i läksi irdale.
Pakaine edeles näpiškanzi nenas.
Ka, laske, näppigaha!
A mitte čoma irdal-se om necil aigal – päipašt, lumi hošttab i kidžaidab kengiden al: čirk, čirk ...
Pani Annuš suksed jaugha i mäni ei lujas korktaks mägudennoks, kus käiken kerazihe lapsid, kut ani pučuižid, muga i vanhembid.
Neičukaine astui hilläšti, miše kaik nägižiba – miččed čomad suksed toi hänele tat.
Libui Annuš mägele, a sigä nikeda ei ole – lujas aigoiš läksi hän irdale.
Žal’, niken ei nägišta, kut hän ajelese suksil muga hüvin.
Tuikaižihe Annuš kaluil, töndui mägespäi i edelez – kukirikku!
Lanksi übikoho.
Satatihe, lumekaz kaik libui.
Eskai kündled sil’miš seižuba, vaiše ei voikaškandend, udes mägehe libui.
Möst – kukirikku ...
i muga völ äi kerdoid.
Sid’ jo neičukaižel kündled jokseškanziba jorom.
”Ka miččed hubad, kundletomad suksed tatoi osti!
«Kodihe pördamoi, ka lükäidan hähele – laske iče šurgab», meleti Anuš pahoiš meliš.
«A minä otan ičein vanhad, lühüdad, niil ajades ed lankte».
Vaiše Annuš tahtoi pörtas kodihe, ka nägišti Šurik-susedan.
- An’ka, sinä midä kuti lumipacaz seižud?
– küzui i nagraškanzi.
– Tedan, külläks übikoid mujid?
Annuš išttui vaitti i kasui pahas.
- A suksed-ne sinai miččed čomad!
Kuspäi ningomad?
küzui Šurik.
- Tatoi lidnaspäi toi.
Hubad suksed oma.
- Miak muga?
čududelihe Šurik?
- Ka kaiken lankted ajades!
- Voin-ik minä šurgahtada?
Annuš andoi suksed Šurikole.
Prihaine libui mägehe i päzui suksil orgho ani hüvin.
Annuš eskai sun avaiži.
A Šurik šurgahti völ kerdan, i möst hüvin.
- Oi, sä, mahtatoi!
Hubad suksed, hubad suksed!
– näriti Šurik neičukašt.
Ed mahta šurkta, ka sikš lankteled-ki kaiken!
Annuš jo muhazi.
Se hüvä om, miše suksed ei olgoi hubad.
A ajeltas hän opendase, tal’v om völ pit’k.
I Annuš töndui mägele.

Redukus Petroskoin ”Periodika”-paindištos läksi Oleg Mošnikovan ”Päiväižen kirjeižed” runokogomuz, a 5.
kül’mkus mäni sen kirjan prezentacii   Ristitud, kudambad eläba Karjalas, nägeba paksus Oleg Mošnikovan TV-ekranaspäi- hän pagižeb požaroiden profilaktikas vai sanub, miše ei pida kävelta kalaha hoikad jädme.
Mugoi om hänen rad.
Vaiše rahvaz tundeb händast toižes-ki polespäi.
Oleg Mošnikov om tutab Karjalan runoilii i kändai.
Kirjutajan jured oma vepsläižes Šokš-küläspäi.
Sikš hänen runoiš kulub i necen külän nimi i erased vepsläižed sanad ...
ka vepsläižiden heng-ki mujuse.
Oleg Mošnikovan runoid i lühüdid prozakirjutusid voib vastata paksus erazvuiččiden lehtesiden i kulehtesiden lehtpolil.
Hän kirjutab venäks, no vepsläine südäin mäneb läbi kaikes runoilijan literatursatuses.
Kodima-lehteses-ki paindas paksus Oleg Mošnikovan runoid.
Kül’mkun 5.
päiväl Petroskoin ozuteluzsalas kerazihe Olegan sebranikoid, kollegoid, ristituid, kudambad navediba hänen runoid i prozad.
”Päiväižen kirjeižed”- nece om jo nel’l’änz’ Mošnikovan kirj.
Kirjas om runoid kodiman, armijan, ozan i armastusen polhe.
Erased runod om kirjutadud Nikolai Kl’ujevan, Anna Ahmatovan, Marina Cvetajevan nimehe.
Oleg Mošnikov kirjutab runoid iče i mugažo tegeb kändmižid-ki.
Runokogomuses om suomalaižiden Eino Leinon, Toivo Ahavan, karjalaižen Aleksandr Volkovan, vepsläižiden Nina Zaicevan i Nikolai Abramovan runoiden kändmižid.
Prezentacijan ehtal oli äi muzikad.
Pajoid Olegan Mošnikovan runoihe pajati F’odor Kuz’min.
Lämid sanoid runoilijale sanuiba Rahvaližen politikan ministran varapämez’ Jelena Bogdanova, runokirjutajad Nina Zaiceva, Aleksandr Valentik, Armas Mišin, Nikolai Abramov, Vepsän kul’tursebraspäi pidi sanan Svetlana Pas’ukova.
Prezentacijan vedäjan oli runoilii i kirjutajiden sebran pämez’ Jelena Pietiläinen, hänen abul neze znamasine eht oli lujas südäimeline.
”Päiväižen kirjeižed” runokogomuz om lähtnu Karjalan valdkundan rahvhaližen politikan ministerstvan raha-abul.

Užeske-ko mina gul’aižoitan dei krasuižoitan   ičein vol’nijan da jo voleižen-se   sel’ktan tatoihuden veslas vestatesudes,   veslan viikohudem sel’ktas da vestatesudes…

Laske ku mina guleižeitan dei krasuižeitan   ičein' vouktan voudeižen, ičein' vol’nijan da voleižen,   neciš sötg’an tatoihudem korktas da kodižes-se,   kal’hen kang’oihudem lämas da lämbitesudes-se.
Kacouda-ske, sötai tatoihudem, vouged päiveihudem,   kut mina guleižeitan dei krasuižeitan   ičein' vouktan voudeižen-se, ičein' vol’nijan da voleižen-se.
I kacouda-ske, kalliž kang’oihudem,   rodimį roditel’ mamoihudem,   kut i ku mina guleižeitan i krasuižeitan.
I kacoukatei-ške, veslad viikoihuded,   sulad l’ubovnijad da čižoihuded,   i por’adounijad da podruškeižed, kacoukatei-ške,   kut mina guleižeitan i krasuižeitan.
I možet ii ku pit’kha ole mini nügude guleižeitta i krasuižeitta   ičein' vouktad voudašt, vol’nijad i vol’ad.
I sulad l’ubovnijad čižoihuded, podružnijad da podruškeižed,   lähtete ku konz-ni töuvodi kal’hile-ni praznikeižile-ni ka,   i otkate-ške tii minun vouged da voudeine-se,   ühthe armhaze da arteližhe, da ühthe vouktaha da vatageižhe-se.
I uže-ske ku nügude mina pästan ičein' vouktan da voudeižen   i nenile tazoile čomile da nitüižile, nenile tazoile čomile da püudoižile.
I ku mändasoi äjou veslad viikoihuded-ne tazoile püudoižile-ni,   i krept’as minun vouktan i voudeižen-se surile da turbhile-ni keskhe,   i mändasoi ku tazoile nitüižile-ni, čaptase ku minun vouktan da voudeižen-se.
Uže-ske ku minä pästan nenile tazoile da ikna-aluižile-ni,   otkate-ske tö, por’adounijad da podruškeižed.
I tule-ske sina, kalliž kan’g’oihudem,   rodimį roditel’ mamoihudem,   ota-ske ku sinä vouged da voudeine-se,   pane-ske sina oiktan nižeižen-se alle.
Konz i ku tuudas kal’hed da praznikeižed-ne ka,   i konz i gul’ahttas sulad l’ubovnijad čižoihuded-ne ka,   siloi ühtes sina ku anda-ske minun vouged da voudeine-se.

Iisa mända mehele blaslovlenijata(Saivoik sizaren svad’bas)   Laskou sina minun armaz čižoihudem,   mina läksin roditel’skijata da blaslovlenijata-se,   ičiin' korktas da kodižespei-se.
En ved pakičend mina hiilazoi blaslovlejid'-se,   läksin' mina pit’kou pimedou viluu da öhuduu-se.
Vedateleškanz’ vilu tulleihut-se,   kül’menzoitaškanz’ mindai blasluvlenijata paha da pakaine-se.
Ala sina minun kartte dumaji da dumašt-se,   ala sina minun kartte rada da radošt-se,   roditel’ski blasluvlenii-se sina pakiče.
Mina läksin' blaslovlenijata,   tabazi mindai sur’ da läžund-se,   äjoi pit’k da paha pahuz’-se.
Roditel’skijta blaslovlenijata   kuume pit’kad volast da vodut-se   mina venuin' čomas da čogeižes-se.
Kulištan irdou veslad da pajoižed-ne,   devočkeiden sured armhad artelid'-ne   zvonkijan da tal’jankeižen-se,   minei proidib südäntme sur’ da tuskeine-se,   sur’ da goreine-se.
Ved mina ezmeižeu volhou da voduduu-se   ningoman läžunda-se terpin' ...
En pästand mina ičein' vouktašt voudašt-se   pahale pakaižele-se dei kül’manzoitta,   surele purgale-se da purgita.
Sina pästa-ške ičeiž vouged da voudeine-se.
Ala pästa levedįle püudoižile,   ala pästa tazoile nitüižile,   ala pästa melhužile meceižile,   a jäta i pästa devočkoiden armhaze artelihe-se.
Konz-se tönttas gul’biššale,   aigoin' sindai d’ohtutadas,   sinun vouktan da voudeižen-se.

Guleide-ške sina, minun vouged voudeine,   krasuide-ške sina, minun vol’ni voleine,   setjan tatoihuden korktas da kodižes da,   kal’hen kandjehuden roditel’an mamuškon lämbiteses.
Guleide-ške da krasuide jäl’gmäine da ehteine-se,   posledni da pordoine-se.
Vougita-ške da minun vouged da voudeine-se.

Veslou viikoihudem, g’asni sokoludem,   val’l’asta-ske ku sina storublevį da heboine-se   dubovijaha da bembloižehe-se,   päzovijaha da korgeižehe-se.
Guleižoita-ske minun vouged da voudeine-se   gäl’gmeine da kerdeine-se   ičemei veslad verejaštme-se,   izod ikna-aluštme-se,   ičemoi slovutnijad da Sel’gän derevn’aštme-se   gäl’gmeine da kerdeine,   posledni da pordeine-se.

Rodimį sina roditel’ mamoihudem,   sötei sina da tatoihudem,   guleižoiti ku minun da vouktan da voudeižen-se   ičiin' vessel’ da viikohudem-se   ičeze slovutnijad Sel’gän da der’uun’aštme-se.
Ii ved pit’kha mini nügud’ olo guleižoitta-se,   ii pit’kha ved mini olo da krasuižoitta-se,   nened gäl’gmeiččed da časuižed,   poslednijad da pordoižed-ne,   eragoitatei ku mindei kal’hes da kanzeižespei-se.
Kalliž sina da kandjoihudem,   rodimį roditel’ mamoihudem,   kacu-ske, libub mitte pimed da pil’v-se,   suren da šumunke-se,   sida tobjemban da gromunke-se.
Ei ved nece pimed da pil’v-se šumi,   ajab nece minun vouktad da voudašt-se vougičemha-se ...

Gulei-ške sina, minun vouged da voudeine-se,   otkatei tö, sulad da čičkoihuded, minun kalliž da kaseine,   ruškatei tö minei levedad da lentad-ne.
Rušitei tö minun, sulad čičkoihuded,   levedad da lentad-ne.
Nügude ku mina, gor’o-gor’ki da tütar-se,   tiišpei da eriganden.
Kacouda-ske, sötai da tatoihudem,   rodimį roditel’ mamoihudem,   kut mina da guleižoitan   vouktan da voudeižen-se.
Om ved minei ii enččikš sädated-se,   om ved minei ii enččikš tehtud-se.
Om ved minei da erigoittud vouged da voudeine-se   ičiiž suliš da čičkoihuzišpei-se,   ičiiž avaros da arteližespei-se.
Kacouda-ske sina, sötei da tatoihudem,   kut mina da guleižoitan minun vouktan da voudeižen-se.
Kacouda-ske sina, minun sula da čičkoihudem,   kut mina da guleižoitan vouktan da voudeižen-se.
Tuleb käbed da kezeine-se,   sulotas sured da übused-ne,   lähted ku sina veslale da verheižele,   izole da irdaižele-se,   ota-ske sina minun vouged voudeine-se,   guleižoita sina ičeiž vouktan voudeiženke-se.
Lähted sina vuu kal’hile da parznikeižile-ni,   ota-ške sina ičižke, sula čičkoihudem, lehed lehtesudem,   minun vouged da voudeine-se.
Aigoin', vuu guleiškandeb sinunke käbedan da kezaižen-se,   aigoin' vuu krasuižoitab minun vouktan da voudaižen-se   käbeduu da kezeižuu-se, nenil’ kal’hil’ da praznikeižil’.
Kacouda-ske sina, da sötei da tatoihudem,   minei om g’o erigoittud devočk-avaros da artelišpei vouged da voudeine-se.
Kutak tö mindei racitei erigoitta ičetoi kal’hes da kanzeišpei-se,   sulįš da čičkoihuzišpei-ni, veslįš da viikoihuzišpei-ni?
Tuleb ku käbed da kezeine-se,   lähtasoi ku ičeze avaruu da arteližuu-se   keik veslad da viikohuded, sulad da čičkoihuded,   kacouda-ske sina siloi, kalliž da kandjoihudem,   kut ottasei kut minun vouktan da voudeižen-se,   ottase-ku minun devočk- da artelihe-se.

Kacouda-ske sina, sötei da tatoihudem,   von ku miiden da pertin pöu-se sur’ g’o viher da vihm-se,   i da tobjemb da pil’v-se.
Ka sab kuro miiden g’o kal’hen da kanzeižen-se,   ligotab ku miiden g’o kal’hen da katusuden.
Sötei sina minun tatoihudem, vouged sina minun peiveihudem,   iile ved g’o surt da pil’ved-se,   iile ved surt da kurod-se.
Om ved minei da gore-gore-gor’kijou tütruu   sur’ da pečal’ da sida tobjemb da abid-se.
Om ved valanus g’o minei käbed vihand da rožaine-se   äjou kibeduu da kündlil-ni, äjou avaruu da abiduu-so.

Voi g’o, sulad da čičkoihuded, lehedad da lehtesuded,   otkatei tö minun vouged voudeine,   otkatei tö minun vol’ni da voleine-se.
Tuleb ku kalliž da praznikeine,   sädatagoi tö ičetoi vouged da voudeine-se.
I muga sädatagat minun-ki vouged da voudeine,   otkatei tö ičetoi avaroho da arteližhe,   sädatagat dei laditagat ejou kal’hele da praznikeižele-se.
Agoin’ löudab minun g’o sötei da tatoihudem,   aigoin’ tuleb minun rodimi roditel’ mamoihudem,   aigoin homaičeb vuu minun enččikš dei edeližikš.
Ejou vouged da voudeine, vouged i voleine.
Voi g’o, otkatoi minun nügud da ruštkatoi kal’hen da kasan-se.

Užeske ku minä pästan ičiin' vouktan da voudeižen   necile lavalahkoižele, ičiin' korktaha kodižehe.
En raci ika sula l’ubovni čižoihut pühkib minun vouktan voudeižen.
Užeske ku minä pästan ičiin' vouktan voudeižen izole ikneižele   en raci minä pästa ičiin' vouktad voudašt izole ikneižele,   ika fatib äjou sur’ tulleine da vöb minun vouktan voudeižen   korktile puile da rebiteleb.
Užeske ku minä pästan ičemoi tazolie zapol’koile ičiin' vouktan da voudeižen,   a en ku pästa ika vesüu viikoihudem mäneb kündmaha   i kündab minun vouktan voudeižen surile turbhile keskhe.
Užeske ku minä pästan ičemoi tazoile da nitüižile,   en ku pästa tazoile nitüižile,   ika mäneb sula l’ubovni čižoihut teravile lituukoideke   čapab minun vouktan voudeižen.
Otaške sinä, kalliž kandjoihudem, ičeliiž minun vouktan voudeižen,   pane oiktan nižeižen-se alle.

Poručiba vauktan vaudaižen-se jo,   äjou aigalaze, äjou da norelaze.
Kalliž sinä kazvataižem, kut sinä racitid'   poručita minun vauktan vaudaižen-se, krasnijan da krasotaižen-se.
Kalliž sinä-da kazvataižem-se, sinä kazvatid' i libutid'   i kahtenkümnen volhan da voduden-se.
I kut, rodimijad roditel’ad-se, račititai,   poručitai minun vauktan vaudaižen-se   verhiže viluihe da armoižihe-ne   äjou aigalaze, äjou da norelaze.
Kut minei linneb kubahtada i likahtada   ičemį čomas da čogaižespäi-se,   i kut minei linneb eragata   ičemį kal’hes da kanzaižespäi-se.
Uže-ške minä kodiš, kalliž kazvatajaižem,   eragoitta dei kubahtoitta da siga.
I fatitetai-se da goditetai-se,   i käveleškanden ku minä verhiš armoižišpäi-ni   verhide viluide armoideke-ni.
A side tii i fatitoiš i zagoditoiš,   i oli miilamoi ii antta aigalaze ounu raffaze.
Kalliž sinä da kazvatajaižem,   sötai sinä da tatuško,   ka sugita-ške i tazoita minun šuukuižed hibusuded-ne,   täl ehtaližuu minun jäl’gmeižuu ehtkoužuu-se,   jäl’gmeine da kerdaine-se.
I riputa-ške sinä minun vouktaha voudaižehe-se   lühüd da jo lentaine-se.
Minun vouged i voudeine-se om jo täl ehtaližuu ehtkoižuu,   jäl’gmeižen ehtaižen krasuiše i likuiše   tiiden i čomas-se čogaižes-se,   i tiide dubovijou da jo laveižuu-se.
L’ubimijad tii l’ubovnijad podružnikaižed,   sugitagat-ko i sötatagat i silitagat minun,   minun šuukuižed hibisuded-ne jo   täl ehtaližuu da ehkoižuu-se.
Ka otkat-ko tii nügude minun vouged voudeine-se   i krasuižetkatkoi i likuižetkat,   kut i minä krasuižetlin' i likuižetlin',   kut i minä sädatelimoi ehtaze celin'.
Sugitagat-ko i tazoitagat tii enččikš i edeližikš,   l’ubimijad tii l’ubovnijad podružnikaižed,   töndutei-ko tii prestolnijile praznikaižile-ni,   kackat-ko tii minun vouged voudeine-se.

Poručitei da minun krasnijan krasotaižen,   poručitei da minun vouktan voudaižen,   äjal aigalaze, äjal norelaze.
En ehtind minä krasuižeitta,   en ehtind minä likuižeitta.
Sötai sina tatuško, roditel’ sina mamuško,   verno minä teile nadojedin',   verno minä teile naprokucin',   poričitei minun minun krasnijan krasoteižen,   poručitei minun vouktan voudeižen   äjal aigalaze, äjal norelaze   vast käbedaha da kezeižehe-se   ičein' vouktan da voudeižen-se.
Et anttud tii minei guleižoitta-se.
Rosčešitei minun šuukuižed hibusuded,   kal’hen minun kasaižen.
Spasibo tiile spasibečko,   mišto tii rosčešitei minun šuukuižed hibisuded,   kal’hen kasaižen.
Otkat tii minun krasnį krasoteine (niičele-ka),   otkat minun vouged voudeine,   krasuižeitkat i likuižeitkat,   kut i minä krasuižoitin' händast,   kut minä händast likuižoitin'.

Sirkätoiš-škeb, sulad susedeižed, pol’nijad podružnikeižed,   kahthe čomaha da poludehe-se.
Pästkäta-ške minun vouktale voudeižele-se likuidas i krasoudas.
En äjou sur’t’ minä tiil’ prostorut-se pakičen vouktale voudeižele-se   ühten lavalahkoižen-se.
Sötjan tatoihuden korttas kodižes-se likuižoitan i krasuižoitan.
Ii hätked mini ole ved’ likuidas i krasuidas roditel’skijas-se kodižes ...
Mäneškatas krugovijad sulad da sutkeižed-ne.
Tariž tägä-se mini verhiže viluihe avaroihe armoižihe-ni mända.
Kutak mini unohtada, pol’nijad podružnikad, kal’hed bes’odeižed   i kal’hed čomad gul’biščeižed-ne.
I ved verhad vilud avarod armoižed-ne.
Kudeig oma korktas rodimijan roditel’an kodižes-se ka,   Oma hii dikijad laskvad i vesl’ad-ne.
Ku mäned sinä hiide gor’o-gor’ki, mänen pordheižile-ni   ka ectasei suren äjan ladindan-se.
Grubnijašti-se grubiškatas, aigoiš homencuduu-se nuustataškatas,   jügedįl', löumil' radoil'-ni radatoittas.
Mehä ehtkeižuu-se panetadas-se mindai, gor’o-gor’kijan,   ii tužiškakoi, ii žalleikoi minun gor’o-gor’kijan vouktad voudašt-se.

Roditel’, kalliž kandjoidem,   kata-ske minei buinį da pähüt-se.
I lähten ku minä lava- da- lahkoižile-ni   guleižetmaha i krasuižetmaha   ičiin' vouktad da voudašt-se jo,   ičiin' krasnijad da krasotašt-se.
I jäl’gmäižed nene sulad da sutkeižed-ne   pimititei ku minun zorkijad sil’meižed-ne.
I katoitei-ko minun plotnijou paikeižuu-se...
Sula l’ubovni laskou čižoihudem,   užo-ske ku minä tabadamoiš,   i guleižetkamei-ske i krasuižetkomei-ske   nene krugovijad da sutkeižed-ne   ičemį vouged voudeine-se...
Sädlimoiš i ladlimoiš-se   voz’- i -kal’hile praznikeižile-ni,   veslile gul’biščeižile-ni   i žalkijeide da pajeižideke-ni,   zvonkijeide da taljankeižideke-ni.
I nügde nägen, mise sinä poručetid'   ičiiž vouktan da voudaižen-se,   ičiiž krasnijan da krasoteižen-se   i täl i käbedou kezeižuu-se.

L’ubovnijad tii minun podružnikeižed,   minä ičiin' vouktan voudeižen krasuižetan i likuižetan,   i jäl’gmeižen necen tämbeižen vouktan pejeižen,   i nene jäl’gmeižed minuteižed.
L’ubimijad, l’ubovnijad podružnikeižed,   algat jätkoi minun vouktad da voudašt-se,   ii brezguitagoi, ii pengultagoi-se.
Ka otkat, l’ubimijad l’ubovnijad podružnikeižed,   vouged čoma da voudeine-se,   i ičiiž čomha arteližihe,   da čomha da vatagaižehe.

I lämbiti ku minun rodimi roditel’-se lämän da i kül’betižen-se,   i manitiba i ku minun äjou i kačkukahan-se i vilun-se,   i kačkustiba minun zorkijad da sil’meižed-ne   tälehteližuu da i ehteižuu-se.
I jasnį sokol, i vesel viikoihudem,   sinä krepid ku minun i vol’nijan da pähuden-se,   šuukuižed da hibusuded, kal'hen da kaseižen-se,   i tälleks kal'hižeks ehteižeks-se.
En ved’ üksnein', en ole üks’ minä krasuižoitta i likuižoitta-se,   i oi ved’ jasnijan da vouktan paikan da al-se.
Jasnį sokol, vesel viikoihudem, i ed ved’ žal’l’oiče sinä mindei,   sinä ladid' minun tuukeita i rehkeita   i verhale vilule da randale-ni, verhiže viluihe armoihe-ni.
Rodimį roditel’ sötei mamoihudem, ka ved’ jo   tälehtaližuu ehteižuu mindei vilumbaks vuiti, verhaks i en i verati.
I rodimį roditel’ sötei mamoihudem,   оi, ved’ sinä fatitoi i dogaditoi ed i pit’käks i aigaks,   i pit’käks i nedaližeks ičiin',   miše sinun laskou tütrut-se verhiš i armoižiš-ni ka.
I kalliž podruškeižem, sinä sötei čižoihudem,   sugitaške minun šuukuižed hibusuded-ne,   i pal’mikoiteške kalliž da kaseine-se ühthe levedaha i lenteižehe-se ka.
I užeske minä i krasuižoitan i likuižoitan   rodimijoide roditel’oide lava- i lahkoižuu-se.
I užeske ku minä jätan ičiin' krasnijan krasotan, otan i muruižen-se.
Sötei tatoihut, ved’ lava-lahkoižile ka, oi, ved’ i ii sija, minä en jäta-se.
I kibedįš kiruiš i jügedįš radoiš rodimį roditel’-se ved’   pühkib suride da rujoideke i lomuideke-ni minun i vouktan voudeižen-se.
I užeske ku minä jätan pravednijale vouktale da peivoihudele,   okhaske hän i krasuižoitab i likuižoitab,   i, oi, ved’ i minä en jäta vouktad da voudašt-se,   pravedni vouged peivoihudem-se i pitkiš vouktiš pejeižiš-ni,   hän i mäneb pimedįle pil’vile alle.
I ii nägeške minun vouged voudeine pimedįš pil’viš-ni.
Užeske ku minä jätan ičiin' vouktan da voudeižen-se   i rodimijan da roditel’an setjan mamoihuden da oiktan nižeižen alle-ka,   i aigoin' hän krasuižoitaškandeb i likuižoitaškandeb,   aigoin' hän likundaškandeb, kandaškandeb armhaze arteližehe-ka.
I oi, ved’ minä en sijaha jätan-se,   oma pap i mam krugoudamata i lad’mata hänen.

Užeske ku minä jo pästan i jätan   ičiin' i vouktan da voudeižen-se, krasnijan da krasoteižen-se,   i tälehtaližuu vouktou pravednijou da peiveižuu-se,   i jätan i minä ičiin' laskvale da čižoihudeliin'-se,   i okhaske hän i krasuižoitab i likuižoitab   i minun gor’o-gor’kijan vouktan da voudeižen-se, i krasnijan da jo krasoteižen-se.
I oi, ved’ ii sija nece i minun i vouktale voudeižele-se, krasnijale krasoteižele-se,   i pühkib hän dubovijan da laveižen-se ka,   i pühkib i minun vouktan voudeižen-se suride lomuideke-ni.
I užeske ku minä valičen i viberin' jo,   i jätan i ičiin' vouktan da voudeižen-se i jasnijale sokolale veslale viikoihudeliin-se.
I okhaske hän i molodeckijas molodostiš i krasuižoitab i likuižoitab   i minun i vouktan da voudeižen-se.
I oi, ved’ i fatimoi i dogadimoi, ka ii sija sit’ i minun vouktale da voudeižele-se,   i oi, ved’ hän i unohtab i krasuižoitmata, unohtab i likuižoitmata.
I užeske ku minä pästan i jätan surele levedale zapol’kale-se.
I okhaske hän sigä krasuiše i likuiše i rahken da radoiženke,   i oi, ved’ minä fatimoi i dogadimoi ka   ii sija ole sid’ minun vouktale voudeižele,   i mäneb ičiin' jasnį sokol viikoihudem-se   i stanovijan heboiženke-se, i teravan da jo adreiženke,   i hän i segoitab i minun vouktan da voudeižen-se i mustale mahudele keskhe-se.
Ii užeske ku minä valičen i viberin' jo vouktale da voudeižele-se [sijan]   i tazole nitüižele-se [jätan],   i okhaske hän sigä krasuiše i likuiše.
I oi, ved’ fatimoi i dogadimoi ka,   ii sija sid’ i linneb minun vouktale da voudeižele-se,   i mändasoi noremb jasnį sokol viikoihudem i teravide lituukeižideke-ni ka   i čaptas ku minun vouktou voudeižuu sorvad da jougeižed-ne.

Nevest podruškale:   Žalanni sinä da podruškeižem,   mikš sinä edemba-ko edendeletoi, tagemba-ko tagendeletoi,   i mikšag sindei emboi homeita i nägištada-se   tänambeižuu vouktou pravedninijou peiveižuu-se.
Podrušk voikab vastha:   L’ubovni sinä laskou da podruškeižem,   oma sinei sidotud i soubatud jo zorkijad da sil’meižed plotnijou da paikou-se,   i ičiiž setei tatoihudem krepi –   ka sikš, sinä ed voi i homeita, sikš ed voi i nägištada,   i en i tagendelde, en i edendelde-se, laskou sinä podruskeižem.
Nevest voikab:   Puuni sinä, laskou da podruškeižem,   otaške ku sinä minun i vouged da voudeine-se,   i krasuižoita i likuižoita armhas da molodeckijas da arteližes-se.
I okhaske hän i sinunke krasuiše i likuiše,   minun i vouged i voudeine-se.
Podrušk voikab:   L’ubovni sinä laskou da podruškeižem,   en i mahta minä sinun kartte krasuižoitta i likuižoitta vouktad da voudašt-se.
I sinun i vouged i voudeine-se om kaznu   kaksilpoližil [armoižil] rodimijoide da roditel’oideke-ni,   a minun om i vouged voudeine-se   üks’ sirotskijiš kaks’poližiš avaroiš armoižiš kaznu i libunu ka,   i en i mahta sinun kartte krasuižoitta i likuižoitta,   laskou sinä da podruškeižem.

Nevest voikab tatale, miše sugiži pän:   Kazvatejeižem, sötei tatoihudem,   sugi-ške kuudeižed kudrižed, šuukuižed hibusuded   jäl’gmeine kerdeine tälehteližuu ehteižuu-se,   ed ved’ praznikale mindei sädatatei, ed i besedale sädatatei   verhiže viluihe armoižihe.
(Sit’ voikab mamale, sizarele, podruškale)   Sizar’ vai podrušk voikab pän sugdes:   Užeske minä silitan i tazoitan   Sinun šuukuižed hibusuded, nene kuudeižed kudrižed   tälehteližuu ehteižuu-se,   jäl’gmeižen kerdeižen ičiin' kazvansijeižuu, rodimijou tahoižuu-se.
Sinun vouged voudeine, kuna sinä jätaškanded,   järvudehe jätaške, järverandeižhe,   kändoudase sokolaks sorzaižeks.

Poručiba i založiba ku minun vouktan da voudeižen-se, krasnijan da jo krasoteižen-se,   i tuukeitas i lükeitas jo minun rodimijad roditel’ad-ne   i verhaze agjaha-se i vekovečnijahe da uplošihe,   i kutak minä jo eläškanden i opendaškandemoi,   i kutak minä paginoid' pagižeškanden,   i kutak minä loduid' lodeižoitaškanden,   i nügud nägen, mišto tari lähtta korttas da kodižespei-se,   i dubovijou da setjan tatoihuden laveižuupei-se.
I jäl’gmeičed jo minä minuteižed i pordeižed   i krasuižoitan i likuižoitan ičiin' vouktan voudeižen, krasnijan i krasoteižen-se.
I aigaližen, i armatoman, i kurvitoman, i sirotskijan vouktan da voudeižen-se,   i minä taričin' ičiin' i polnijile i podruškeile, hiile   i otkažihezoi sirotskijas vouktas da voudeižes-se,   i ii ottud krasuižoitmaha i likuižoitmaha   i ičetoi molodeckijaha armhaze da arteližehe-se.
I ved’ minun vouged voudeine sirotski,   i ii ottud i otkažihezoi i minun vouktan da voudeiženke.
I pästan i jätan vouktale pravednijale da peiveihudele-se,   i okhaske hän hänenke krasuiše i likuiše i sirotski vouged voudeine-se,   krasnį da krasoteine-se.

Oi sä setaa tatkoo i laskaa sä mamkoo,   mä mänen ičen’ setjan tatkoon’ korttas gornicaažes,   mänen ičen’ laskvan mamkoon’ lämäs pezaažes,   holetomas eloožes, holetomas kočkuužes.
Mä mänen i proedin’ nečida tazod lavašt’mu.
Korttas gornicaažes, lämäs pezaažes jäl’gmääčen kerdaažen   sädime i ladime, krasuime i vol’uime.
Setää tatkoo, näehtaa minun päle,   laskaa mamkoo, näehtä minun päle,   mit’ mä sädime, mit’ mä ladime   jäl’gmäčen kerdaažen, jäl’gmäčoo pordoožoo.
Ii rišt mile ni krasuud’azhe, ii rišt mile ni vol’uidazhe.
Kirbotin’ i kadotin’ nečil’ pimedaa ehtaažoo   ičen’ käbedan krasaažen,   ičen’ vaaktan vaadaažen,   ičen’ holetoman eloožen.
Näehtägät, setjat čičkoohuded, minun raakoon’ päle,   minun gor’kijan päle.
Näehtägät, setjad dät’koohuded, setjad däd’uškod,   minun raakoon’ päle, mit’ mä sädime,   mit’ mä ladime ičen’ käbezihe sädoožihe,   ičen’ käbezihe krasaažihe,   ičen’ vaaktaa vaadaažoo, holetomaa eloožoo.
Nügüt’ tarbiž lib milen’ mända verhale vilule röünaažele,   verhan vilun tuljon taga,   verhalost vilulost tatkoolost,   verhalost vilulost mamkoolost.
Setaa tatkoo, laskaa mamkoo,   tulebad čomad käbedat praznikaažed, vesl’ad gul’bišaažed,   a mä-se gor’kii raakoo raffas, verhan vilun tuljon taga,   käbed krasaane-se kadotet, vaaged vaadaane-se kirbotet.
Tulebad čomat praznikaažed, čičkoohuded da neičukaažed sädasoo, ladišoo,   mänobad krugleile besedaažile, kezaa veslile kebužile.
Jokseškandob joksii jogohut siriči korttas gorničaažes,   laskvan mamkoon lämäs pezaažes.
Setaa tatkoo, laskaa mamkoo,   mänetaa kedmile radoožile, krugleile zapol’kaažile, tazoole nitüžile,   johtutagat mindaan’ verhaa viluu röönaažoo,   verhan vilun tuljoon taga,   verast vilud tatkoomu, verast vilud mamkoomu.
Mänen verhile viluule radoožile, tedmatoomile i tundmatoomile,   šuštuškatas minun kaedad hard’oožed,   vägetoomad käduded, norikaane vödmaane.
Nügüt’ proedi jo holetoo eloone,   proedi holetoo aegaane,   proedibad holetomad homencuded, pimedad ehtaažed.
Čičkoohuded-ne keradasoo, da neičukaažed-ne kogodasoo   da mänobad kruglejale besedaažele da vesliškandesoo,   käbedaa praznikaažoo sädasoo i ladišoo, gul’ghe mänobad,   a mä-se gor’kii raakoohut,   milaan’ kirbotet i kadotet ičen’ käbed krasaane, vaaged vaadaane.
Ebad kožuškande minun pakuužhe kosaažhe käbedad lentaažed.
Minun tazo ličaane katet i obr’adit’ pimedaa pil’voo.
Ii paštaškande minun pakuužen kosaažen päle käbed päevoohut.
Setjat čičkoohuded, laskaa mamkoo, setaa tatkoo,   mänetaa radoožele ka johtutagataa mindaan’.
Milen’ siga pit’kad pordoožed i pit’kad aterjoožed,   käduded-ne šuštuškatas, hard’oožed-ne katteškatas,   žal’l’ootas siga ii kelle, papatahtas ii kedamu, basitadas ii kedamu.
Verhaa viluu röönääžoo verhad vilud susedaažed,   verhad vilud raffoohuded.
Mä gor’kii raakoo üks’nein’,   tariž lib kaik kibedad kibužed kibištootta   i sured holuded holutta, abidaažed tirpta i gor’aažed proeditada.
Setaa sä tatkoo, näehtaa minun päle,   minun kaediden hard’oožiden päle,   laskaa mamkoo, näehtaa minun päle,   mit’ mä krasuime i mit’ mä vol’uime setjan tatkon korttas gornicaažes   nečida tazod lavašt’mu, laskvan mamkoožen pezaažes.
Jäl’g’määčen kerdaažen krasuime i vol’uime,   mä sädime i ladime ičen’ käbedįhe krasaažihe,   ičen’ sinižihe sädoožihe.
Ii rišt milen’ nügüt’ ni krasuudazhe, ni vol’uudazhe.
Ani pigašti mä lendan i lendastan sinulon setjan tatkoolonpää,   sinulon laskvan mamkoolonpää verhale vilule röönaažele.
Mä norikaane i glupaane viher heinaane,   mä kirbotin’ i kadotin’ ičen’ käbedan krasaažen pimedaa ehtaažoo.
Lendi, lendast’ käbed krasaane, vaaged vaadaane,   holetoo eloone päliči lagedįš pöödoožiš, päliči mustįš mecaažiš korttįš,   lagedįš sohuziš, päliči tazooš nituužiš.
Lendi lendast’, ül’häšti ištuuhes, edhašti lendast’,   milen’ enamb i ni kulištada, i ni homaata   ičen’ käbedad krasašt’, ičen’ vaaktad vaadad.
Setjat čičkoohuded, tulob i käbed praznikaane,   vesoo Mikolaane, johtutagat mindan’.
Tulob čoma käbed kevadoo, käbed kezaan’e,   paštaškandob paštaa päävoohut, jokseškatas joksjad joguded, joksjad ojaažed,   lendaškandob lendaa libed linduune, käbed kägoohut,   lendab alhašti, ištuse ani lähäšti,   kukkuškandob ani abidašti,   johtutagat mindaan’ norikaašt’ i glupaašt’ viherad heinad.
Mä verhaa viluu röönaažoo šuštunu i kattenu,   ii kedamu ni basistada, ii kedamu ni papatahtas kibedįd’ kibuzid’,   abidįd’ aigaažid’, tuskid’ kuroožid’, karttįd’ pordoožid’.
Setjat čičkoohuded keradasoo i kogodasoo,   sädasoo i ladišoo ičezoo ves’laa kampan’jaažoo,   ičezoo čomaa partejaažoo.
Setjat čičkoohuded, paštjat podruškaažed, laskvad neičukaažed,   tulob čoma vesoo pühäpanomaane,   mä tulen i joksen verhaa viluu röünaažoopää verast vilut tuljoomu,   ka te aagat mindaan’ pöl’gästugat,   aagat mindaan’ vareegakat, prim’g'at i prigolupkat ičetoo vatagaažhe,   ičetoo kampanjaažhe mindaan’ verast vilut tuljoomu.

Godiške, mä san da proidin'   necida tazod, (sanub), da lavaštme,   i necid’ korktas da jo gornicaažes.
Setjad jo podruškaažed,   Oi, ka nägehtagat minun päle,   i üks’ mä krasuime i vol’uime   i necid’ korktas da jo gornicaažes,   ičein' setjan tatkon jo lämäs pezaažes.
Oi-ka kerazuta, (sanub), i kogozuta,   oi, ka johtutagat mindaan’,   i mindaan' raakon da jo gor’kijon,   i mä-se raakon da jo gor’kou sanoon,   ika mäne verhale vilule reenaažele,   oi, i vilullost da mamkoozil’ost.

Jätan, setäi mamkoohut, setäi tatkoohut,   minun käbed da minun raakiini, gor’kijon täle   kuna laditeletai, da verhale vilule reenaažele,   proudiba kaik veslad praznikaažed,   proudi kaik ves’ou gul’bišaane.
Palabad milai čomad sädoožed   kai da eba ni lämoošpäi, eba ni päivoošpäi,   a karttas ved’ gor’aažespäi pimedau pidüdou.
Da milai pakuužen kosaažen,   enamb minai ii lehaadaške da minun venkaažid,   sädoožid'-ni miččid'-ni.
Laskvad čičkood,   lähänukat lähembahkošti, nähkat parembako,   kut mä sädnus, da kut mä lad’nus.
En ni da praznikaižile čomile, en ni veslale gul’biššale,   kartha surhe gor’aažhe,   da verhale vilule reenaažele,   da verhil’l’ost tatkohuzil’l’ost,   da verhil’l’ost mamkohuzil’l’ost.

Sirte, äjou tatkoo, sirte, äjou mamkoo,   mii eme voiliima i dumaida i smet’t’a   necen suren dumaažen, necen suren smet’kaažen,   necen suren gor’aažen,   eme voi ni složd’a, ni plošt’a.
Oi, ja	setei äjou tatkoohut, lähembašti sä lähenoo   i abuta sä miile necida kaita i karavul’da   ičiin' čomad käbedad krasašt, ičiin' vaaktad da vaadašt-se.
Oi, jo setei äjou mamkoohut,   lähembašti lähenoo-se minullost,   abuta karavul’da i vardjoota ičiin' čomad käbedad krasašt-se.
Anastabad krasan, panobad stolale, hän voikab sit’:   Oi, jo setei äjou tatkoo, ed jo abutand ni kaita, ni karavul’da-se,   No jo kirbozi, kadoo ičiin' čoma käbed krasaane, vaaged vadaane.
Sugibad pän:   Setei äjou tatkoo,   sugi, tazota milein’ čoma pakuune kosaane-se,   čoma tazo lisaane-se.
Ik jo hän sugižhe i tazoitaižhe kut milaan’ sugiži i tazoitel’he   čomile veslįle besedaažile da čomile veslįle da praznikaažile.
Ni sugnuse, ni tazoitanuse,   kut hän sugel’he, kut hän tazoitel’he,   hän jo pel’gästanu jo surt da gor’ašt-se.

Oi, jo setei äjou tatkoohut, paštaa jo päivoohut,   suren dumaažen-se miile dumeid', suren smet’kaažen smetid',   mitte mä basiin', ugovarivein,   en tedand, en uskond-se.
Mä tulin' i joksin'-se čomaa veslaa gul’biščaižoupei-se,   mä dumein' basitoitan i ugovorin' ičiin' setjan jo tatkoon   ičiin' laskvil' vaihuzil’-ni.
En mä jo ehtind ni basitoitta, ni ugovord’a,   oma ičiin' verhan vilun aa-se.
I setei sä tatkoohut,   gol’u i mä sileiž basliin'-se –   ed jo sä milei ni ostta, ni ladi-se,   ka sä milei muga baslid', mise tol’ko iče necida dumašt ala dumai.
Ema i dumai, ehtimaa vou ostta i lat’t’a,   enamb miil' tehmišt i ladmišt-se.
Ka mä uskažiime, andažiime sileiž.

Setei jo mamkoohut,   mä telustin' sileiž i pimetin',   naku nügud jo avazub čoma vaaged cvetaane sileiž,   i paštaškandeb paštaa päivoohut,   sit’ i tatkon-se iknaažihe-ni,   en i telustaškande, en i pimetaškande.

Sit’ äjou čičkoihut, ed sä uskond-se   ühtou poloižou sit’-se tatkoo om, sit’-se mamkoo om-se,   ka tol’ko uskoi sinun taguiči setei veikoohut,   da mä-se lendan i lendastan verhale vilule röunaažele,   verhan vilun tulijon taga-se,   verhid' viluid' radoožile,   verhid' tundmatomid' tropaažimu-ni.

Tänambeižel päivaižel om milei-d’o svad’baine.
Kogozihe kaik minun rodn’aine.
Milei vaise üht ii täudu bat’uškod-se rodnijad.
Armhad tö minun kaik läheližed,   armhad tö minun susedaižed,   avaikat tö mili dorogaine,   avaikat-že tö mili putine,   ik tiideke tulnu minun bat’uškod,   ik hän mindei blaslovi d’umalal.
Armaz sina minun roditel’-mamuško,   ecin mina kaik pimedad čugaižed,   ii ole nikus minun bat’uškod,   ii blaslovi mindei d’umalaižel   verhale, edahaks mahudele.
Algoi tö mindei lujas kel’kii,   Ankat tö mili täga voikta.

Kozitihe mindei niičukašt’.
Mina olen mamal da papal üks’ tütär.
Mama da papa anttaze mindei väges mehele.
Mama da papa lujas zarihe prihäze,   Prihäine oli lujas bohat.
Mama da papa kogotihe kaik minun rodn’aine.
Mina vellüdele sanuin: ”Ala sina zar’de bohastvaha.
Mili bohastvad ii pida.
Pidagad mindei verhan kazačihan sijas kodiš,   Mina radan ičemii pöudoižil”.
Vellütt: ”Mina sindei kundližin”.
Vellütt mili sanui vasthaze:   ”Mama da papa sindei anttaze mehele”.
Anda mama da papa nüguni ihasteleze.
Ükse mina en mä necen prihän taga.
Ükse mina čajud hijal en d’oškande,   lounad mina hijal en söškande,   ičin kündlüzil mina küläine liinen.
Mina ükse necida ženihod navediškande en.
Ükse mina tegen ičelin surmaižen.
Valičen mina vauktan koivh’aižen,   kudamb koivh’aine, iilä dölod, a hän kumardeleze,   iilä vihmad, a hän valuteleze.
Vel’l’, armaz sina viikuško,   tule sina pätničan sen koivh’aiženno,   ehtned sada mindei, mina liineškanden eläb.
Ed ehtne tabata mindei, mina petl’hä män.
Vel’l’ tabaz’ mindei, vii mamanno da papanno.
Mama da papa mindei zavottihe žal’dita.
Zavottihe hö mindei pagištoitta:   ”Prihä sindei navedib, i pereh navedib”.
I mänin mina mehele necen prihän taga.

Sula sina minun mamuško,   da kuna sina mindai gätid'-so,   oi surelo da sina gor’alo,   oi igaižeks-da kaikeks bedalo.
Oi ii kelle mindai prigolubd’a,   ii kelle da gor’as sanuda.
Voi, sula sina minun mamuško,   oi tulon mina kezau raduupäi,   oi niken-gi sanad sanouda,   ei niken g’o mindai armasta.
Oi, sula sina minun mamuško,   oi kut tariž da nügid’ elada,   oi ei kedame vaihut vedouta,   ei kedame vaihut sanuda.
Oi mänon minä üks’näin' nitulo,   ii kedame vaihut pagišta,   oi gor’o-gor’kii mina tütrut om,   rodimoi da mina svetulo.
Oi lankton mina kivudohopäin,   i sanun mina kivudolo-se,   oi ičiin' gor’aižen da tuskaižen,   oi vmesto sindai, sula mamuško.
Oi nece kivut om nad’ožnį-so,   ii sanu g’o hän nikelle-so.
Oi krome kivut, sula mamuško,   oi iisa nikelle g’o pagišta.
Oi minun gor’kijad-no vaihudod   i mändase g’o kakjou Rusime.
Iisa g’o nikuna pripasta,   oi iilä minai da i čižin’kod.

Voi sula sina minun mužikeine,   voi kuna sina-ni g’o mindai gätid'-so,   voi necon aikte da närigoitad-so,   oi verhile da g’o mužikoile,   oi hondoile da g’o i raffoile.
Oi sula sina minun Ondrin’ka,   oi penime da sina lapsime   oi racid' sina mindai gätta-so   oi eduu aigad eduu igašt-so.
Oi mida mina nügüd’ zavodin’,   oi koumeme da mina poigame.
Oi kut mina g’o hiita radaškan,   ii konz laskakoi g’o mindai-se,   voi ii kelle da linne sanouta,   oi miše oudas hö raffaliže.
Voi abidoittas verhad raffaižed,   voi minei-so g’o sur’ om žaline,   oi hö-g’o raukad-gor’ogor’kijad,   iilä hijau da i tatuškod.
Oi gor’o-gor’kijad g’o kruglįjad,   voi sirotaižed-no žadobnįjad,   oi ozatomad neno lapsudod,   oi kaitase g’o sinun vaihita,   oi opendamata g’o radoižed.

Sula, l’ubovnii sina čižoihudem,   kerazitoi sina i kogozitoi.
Mikšak sina ku ed sanund-se nikelle,   üks’ ühteleiž, üks’ ičeleiž?
Kerazitoi sina i kogozitoi,   nägub ku nügude ladid' sä da erigata   üks’ ühteliž, üks’ ičeliž.
Kutak sina racid' da gätta   ičeiž libedan da linduižen-se   eigaližeks da sirotinaks.
Sula l’ubovni sina čižoihudem,   ei tarbiž ouniž sinei necida dumašt-se da dumeida,   necida radošt-se da rata vast käbedaha da kezeižehe-se.
Elänuižid' sina vuu hot’ ühten käbedan da kezeižen-se,   ühten volhan da voduden-se.
Ved ku sinei, libed da linduine-se, veiše seičas ustanovnus,   raffan da karččikš-ni da raffaližeks dei raffan karččikš.
Löuzid' ku ičelaz da veslan da venčaižen-se,   ladnižid' sina vuu ičiiž da melütme-se da ičiiž da dumaštme-se.
Sula, l’ubovni sina čižoihudem,   kacu-ške sinei om tuunu, armaz da svatjoihud-se,   blahoslovi-ške sina ičtaiž, libed da linduine-se,   necile laskvale da svatjoihudele-se.
Sula, l’ubovni sina čižoihudem,   nu da ladimei mö ku sindai vöda   ledho čomaha da mahudehe-se.
Emei račteiš ku mö sindei keimata i pravat’t’a,   emei račteiš ku mö sindai vuu krept’a-se   ledho čomaha da mahudehe-se.
Sula, l’ubovni sina čižoihudem, nügude nägub,   ku sina eraganded, keikiš ičeiš levedas heimokundaspei,   ičeiž libedan da linduižen-se.
Sula, l’ubovni sina čižoihudem,   kukkuškatas jo ku da käbedad da kägohuded-ne,   ka käte-ske sina käbedaks da kägoihudeks-se,   tule-ske sina keikiš lähembeičehe da puhudehe-se,   ištte-ske sina keikiš aleimbeičehe da okseižele-se.
Sula, l’ubovni sina čižoihudem,   miak sina ku necen dumeižen-se da dumeid',   necen radoižen-se da radoid'.
Ei vuu tarbiž ounu dumeida,   ei vuu tarbiž ounu sini rata.

Libedad tö minun linduižed,   izod da minun poigaižed,   en ved mina teid' kazvatand,   mina tiidatoi da libutand.
Emboind surho da sädho-se sädatada,   emboind surho da sädho-se   da surho-se kazvoho da tiidatoi ...
Libedad tö minun linduižed,   armhad tö minun poigaižed,   emboind tiidatoi čomihe da sobihe-ni sobitada,   emboind sobihe-nisei tiidatoi kazvatada.
Oli tiilatei da kazvod, oli tiilatei da krasad,   libedad tö minun da linduižed,   maksad tö minun da tukuižed.
Oi, g’o minei nugude tariž,   libedad linduižed,   tiidatoi tariž da unohtada,   tariž tiitatoi da uuda-se..
Emboind mina tiideke da eläda-se,   emboind mina tiideke uuda-se,   kesken kazvatamatomad, kesken libutamatomad.
Ot’he vaskmižed da norikeižid-ni,   toropiba tiidatoi, sulad südäimuded,   maladad da maksaižed-ne,   libedad tö minun da linduižed.

Kalliž kand’jeihudem,   rodimį roditel’ da mameihudem,   spasibo sini, hüvän dumeižen-se da dumeid',   spasibo sinei, hüvän radoižen-se radoid',   kogozitoi sina i kerazitoi!
Kenak sinei tegeškandeb korktan da kodižen-se!
Kenak sindei krepiškandeb ledho da mahudehe-se!
Olon tol’ko mina sinei dänu izo da tütar-se,   sokol-poigeine-se om vödud vestitomha poludehe.
Sokol-poigeine-se ei kirjuta kirjevid kirjeižid-ni.
A kutak mina sindei krepiškanden,   kutak mina sindei da ološkanden?
Ala-ške sen päle-se käregande,   mina sanun necen sini suren avaron abideiženke,   suren da goreiženke-se.

Kalliž kangeihudem,   rodimį roditel’ mameihudem,   kenak sindei sigoi vasttab-se,   sina ved’ oled miilamoi da suren bolinke, da suren kibunke-da.
Pimed sina, soged-se, nel’l’ volast da vodut-se ištuid'   čomas da čogaižes-se.
Ka kenak sindei siga vasttaškandeb-se   toižuu da čureižuu-se?
Om ved miilamoi hot’ sötei-tatoihud-se   keranus dei kogonus ka,   ka om ved hän miilamoi,   ičemoi rodimijale randale hän mahapandud,   dei gänu-se sinna, gättud.
I om hot’ sineiž sokol-poigeine-se sigou poludes-se ka,   i hän hot’ ei ühtüu da sinunke polevijou püudežuuu-se,   ved hän om surhe lämöihe-se palanu,   gremučijaha da voinha-se kadonu.
Ičiiž sinaiž laskvad da väguded-se mugažno oma voinha-se lopt’ud.
Kutak sina sigou tedištad tedmatomad tesariižed-ne,   tundmatomad da dorogaižed-ne,   kunak sina nügude sinna azeiduškanded-se,   ei ved kelle sinei nadeidas-se ole,   eile nikeda sigou lähen?

Užeske sinä libutaližid' kand’oihudem, rodimį roditel’ mamuško,   ...
paksįle paginoile-se nenile,   i sanuske, i nevo kalliž kandjoihudem, rodimį roditel’,   i kut i mini sinutteiž i eläškata gor’o-gor’kijale tütrele,   i sinä nügude lähteškanded miišpei beskonečnijale žiznile.
I sindei nügud tegese krept’a ledo čomaha da mahudehe,   i ed i tule enambad i rossud’maha, ed i tule enambad i miid nar’ad’maha.
I kalliž kand’oihudem, rodimį roditel’ mamuško,   i kut miile sindei keimata dei i pravat’t’a-se,   i emei raciteiži pästta ledho čomha mahudehe-se,   i tegese nügud, nägub, pästta, tegese nügud krept’t’a-se sindei.
I sinä kogozitoi, kerazitoi, nene i jo tönduiba kahted sulad sutkeižed-se.
I nägub ii sa nügud sindai pidäda miide korttas kodižes.
I vei jo kalliž kandjoihudem, rodimį roditel’ mamuško,   i sanu, nevo jäl’gmeine kerdeine,   kut i miile sinutteiž i eläda-se.
I jo miččen täht sä oled, nägub käregannu, kurktunu,   i emboi mina pagištoitta kahtįš i sulįš sutkeižiš,   i emboi minä sada sinun laskvad i kelüt, paksud paginad.

Užeske minä pagištoitan i lodeižoitan ičiin' setjad tatoihut, vouktad peiveihut,   i sanuške i latte, sötei tatoihudem, vouged peiveihudem,   paksuile pagineižile.
Sötei tatoihudem, vouged peiveihudem,   i jätid' sinä äjou aigaližeks, äjou armoitomaks,   i läksid' sinä kipučijale voinale,   razrivnijoide pul’koide alle, suride snar’adoide alle.
I sötei tatoihudem, vouged peiveihudem,   i oma muretud i katkoitud sinun käbedad käduded, sorvad jougeižed,   buinį pähut-se muretud.
Sötei tatoihudem, vouged peiveihudem,   i stanovideške i latteške, nevoške, kut miile   ičiiž noremban libedan linduiženke eläda,   i kut miile rahkeiže radoižehe tartta.
I opetas miid' sulad derevenskijad susedad   i rahkiiže radoižihe, i laskvil' vaihuzil'.
Sötei tatoihudem, vouged peiveihudem, i kut har’gata, i kut opetas,   i kut polučimei sinuspei äjou huban izvešenijan,   i miše rebiteldud oma sinun sorvad jougeižed, muretud,   i razrįvnijou pul’kou rebiteldud.
I om ku sinun kogodamata, korged koumeine-se lad’mata,   i stroim’ata sini om korged kodine-se.
Sötei tatoihudem, vouged peiveihudem,   i jämei mii kahten sinun sirotineižed,   a sinä nakaži i nevo, kut miile eläškata i ičemoi rodimį roditel’anke,   kalhan kandjoihudenke, setjan mamoihudenke.
Sötei tatoihudem, vouged peiveihudem.

Kuna sinä kogozitoi da kerazitoi,   jo edelaze ole norelesei,   jätit' sinä meidämei kruglejikš sirotineižikš-ni   äjou glupeižid i meletomeižid-ni.
Miččen sinä dumeižen-se jo dumehtid',   miččen sinä radoižen-se radoid'.
Ik da ei ehtal-ik?
Ed küzund nikel sinä necidä dumašt-se,   ed küzund sinä necidä radošt-se nikel,   kalliž sinä da kandjaihudem, roditel’ sinä da mamoihudem.
I kut miile nügud eläda se,   jätid' sinä suren vatagan, suren artelin'-se,   glupaižid' i meletomaižid'-ni.

Libed sinä minun linduine,   da sokol sinä minun poigeine,   ka spravin ved minä sindai tänabeižel čomal,   čomal vouktal pejeižel-se ku,   ka en ved čomaha vesl’aha besedeižhe-se,   ka en ved čomaha vesl’aha klubeižehe-se.
Ka spravl’ain' minä sindai gor’o-gor’ki-se   i surhe službaha da surile načal’nikoile-ni,   i verhile viluile randeižile-ni.
Ka libed linduine, minä ajetin tiid’atoi   i necil keväduu da se vast käbedaha,   vast käbedaha da kezeižehe-se,   i kahtiidatoi, libedad da lindušt-se.
I kut minei linneb mänetada nece,   pit’k da käbed kezeine-se ku?
Ka kut minei linneb unohtada ičein'   i laskav vonukeine-se?
I ningoman se čudoižen-se učudi,   i miččen hän ku radoižen-se radoi?!
Ka ken händast sinnä käski jügedale,   i strašnįjale da ku surmeižele-se?
Ka ei ved embeinu ku minä sanuda   i jäl’gmäšt hänele ku veihut-se.
I mišto ala-ske sinä mäne sinnä,   ka oi ved embeinu minä perdutada händast,   i libedad lindušt, čomad rožašt-se.
Ka mäni hän ku ičeze glupįl' melüzil'-ni   viluhu vedudehe-se.
Ka ei ustrašinus hän sinnä kacuhtada,   ka tegi hän ku minei igähižen i abideižen i dosadeižen-se   ka igäks keikeks sugudeks, minei, gor’o-gor’kijale.

Sötei-tatoihudem, vouged peiveihudem,   kogozitoi i kerazitoi   i täl i käbedou kezeižuu-se,   eragatid' ku miide sinä   i kal'hes da kanzeižespei-se,   armhas da arteližespei-se.
Sötei-tatoihudem, vouged peiveihudem,   i uže-ske ku minä sinun suladan sulan da suhuden-se,   i uže-ske minä roshodin' sinun laskvan da kelüden-se.
I sötei tatoihudem, vouged peiveihudem,   i vei ved mini da päliči jo kaksiš da sulįš sutkeižiš-ni   i sinun ku obr’adimei i okutimei üksin' da ühteliž.
I üksin' ičeliž, tatoihudem, vouged peiveihudem,   i armaz da sinä kurikeižem,   kal’hes sinä da peremeneižes.

Sötei tatoihudem, vouged peiveihudem,   minä tulin' sinunno poprosimha i umolimha   tänambeižuu pravednijou peiveižuu-se   užoske minä veretan sini veresen vestiižen.
Sötei tatoihudem, vouged peiveihudem,   rodimį roditel’ sötei mamoihudem,   kalliž kandjoihudem kerazihes i kogozihes.
Pästaške ühthe da armhaze arteližehe rodimijad roditel’ad   kalliž kandjoihut, setjad mamoihut.
Sötei tatoihudem, vouged peiveihudem,   kasardaške sinä leved da dorogeine.
Jasni sokol, vessel viikoihudem,   minä poprosiižin' i umoliižin'   paneske bibučihe da sohuzihe dubovijad da siibheižed,   žakažiske sinä vesel da veneihut,   kasardaške rodimi roditel’ sötei mamoihut,   ehtataške sinä levedas da merudes.
Rodimį roditel’, kabardaške sinä ičiiž oiktuu kabedou kädudou,   primiške sinä ičiiž armhaze da arteližhe   rodimį roditel’ sötei mamoihudem.

Tulin' ku minä kal'hele kladbiščeižele-se   sinun i, rodimį roditel’ i setei mamoihudem, i suride avaroide da abidoideke-ni.
I surid' i avaroid' abidoid'-ni alendelmaha, krugovijoid' i kručinoid'-ni polendelmaha,   I rodimį sinä roditel’ i setei mamoihudem,   i oi ved’ i minei oma i avarod i abidod, i raffaližed, i ristituližed-ne.
Ii kelle mini ole alendelda, polendelda-se surid' i avaroid' abidoid'-ni.
I rodimį roditel’ sötei mamoihudem,   i stanovideške i latteške minunke surid' i avaroid' abidoid' polendelmaha,   i surid' kručinoid' alendelmaha,   tänambeižou vouktou pravednijou da peiveihuduu-se.
I setei mamoihudem, vouged peiveihudem,   ii kelle ole mini alendelda i polendelda-se,   i om tijou laskou čižoihudem, ka ii jo lendate,   ii libutade i minun gor’o-gor’kijan tütrennost-se.
I minä kolen en i raffaližikš, en i ristituližikš-ni ka,   ii libutade, ii lendastade gor’o-gor’kijan da gor’akogonnost-se.
I setei mamoihudem, vouged peiveihudem,   i stanovideške i latteške jo minun i surid' i avaroid' i abideižid'-ni aloštelmaha,   surid' kručinoid' polendelmaha.
I setei mamoihudem, vouged i peiveihudem,   i aigoin' sinä minunke stanovitoi i laditoi,   i kärouteške, i punouteške nügde, veslou käbedou keväduduu   i käbedaks kägoihudeks,   lendaške sinä i libutade i minun i gor’o-gor’kijan tütrennost-se,   i alendelmaha, i polendelmaha surid i avaroid' i abideižid'-ni.
I setei mamoihudem, vouged peiveihudem,   i minä i tämäl sügüzuduu-se varastelen jo korktaha da jo kodižehe-se   ičiin' i libedan linduižen-se, sokolan da jo poigan-se,   i sinun i laskvan da vonukan-se ka,   i sinä jo abutaške mini i setei i armaz adivoine   veslemba-ko, kebnemba-ko pravadida i mänetada.
I setei mamoihudem, vouged da peiveihudem,   ii kelle ole mini surid' avaroid' abidoid' alendelda,   ii kelle ole surid' krugovijoid' kručinoid' ka polendelda,   i üks’-ühteliin', i üks’-ičeliin' olen-se.
I kazvatimei, i libutimei suren armhan artelin'-se,   i suren i vouktan da vatagan-se ka.
I nügde olen jänu üks’-ühteliin', üks’-ičeliin'-se,   i äjou tühjas-se tühjuškanzin, i hudras-se ka jo minä hudruškanzin.
I setei mamoihudem, vouged peiveihudem, kutak i mini   i nügu vanhembil' armhil' aigeižil'-se eläškata i oleškata-se.
I aigoin', minä jo surhe bluduščijaha uradaha da unudehe-se ka   i sinä ozutaške mini i sanuške, i sovetoiteške sures da unudes-se,   i kutak i mini linneškandeb eläškata i oleškata-se.

Rodimijad roditel’ad kal'hed kazvatejeižed,   i ougateiške tii kurttugoi i käregakoi, minä täl turvou i touvuduu-se   emboi i tuuda ku tiiden korttįle da jo koumeižile, kal'hele da jo kladbiščeižele-se.
I minä tühjenin' i hudruin' i täl čomou tuverou touvudou,   i tühjad i tegihezoi minei i sorvad jougeižed-ne,   emboi i lebastadas, da emboi lendouta pagištoitmaha i lodeižoitmaha.
I rodimijad tii da minun roditel’ad, kal'hed tii minun i kazvatejeižed,   i minun päle ougateiške kurttugoi, ougateiške käregakoi.
I olin' ku minä i verhou i viluu randeižuu-se edaheižuu,   ka tii tulitei mindei rižitei, a minä i emboi tuuda.

Laskaa poigaane, näge, mä sinullost tulin',   Lenditoi sä reinaažoupei, ka magadad,   Sanu mini mittušt-ni vaihut,   A mä saan, gor’o-gor’ki sirotinaane üksnein' mugažo,   Lendan sindei, tulin' laskvale poigaažele käbedau aigaažou-se.
Lendastab käbed kägoohut ani lähešti, meiden poloožele,   kukkuškandeb ani abidašti, lendab ičemoi kodižhe,   mä iknale ištumoi, mä käbedale päivuškole.
Tuleb rahvaz radoožuupei, ii näguškande minun laskvad poigašt-se.
Sä mamkoole ed sanu mittušt-se vaihut,   miččele vestitomale reenaažele sä tarttuid' i kožutid'.

Ka kuspei tuli nece bedaine?
Tuli miile pimed päiväine,   Kadoi lämmoi milei sil'mišpei,   Tuli sinus kibu kohtule.
Kut vel däda mili sinuspei?
Homezpäiväižed kut vastata?
Ühtein sina mindei dätid kut?
Kut-žo olda nügud sinuta?
Om vel sanunu, kut eläda,   Miččel dorogaižel kävuda,   Sinuta ken holid hubendab,   Ken vel igad mili ližadab.
Aveikatoi, kaidad uksuded,   Alegatoi, korktad mecaižed,   Mänem mamuškon mö koumaižele.
Dätin armhan maman houdeižehe,   Lämbitagha sindei vilupäiv,   Tulgha kebnas tänna keväz’aig,   Paštkaha päiväine sinunno d’oga homesel,   Liinen muštmaha sindei d’oga päiväižel.
Sina kuldaine, oi, miide mamoine,   Lujas olid kaikiš armhemba.
Kut sinuta pidab eläda,   Pit’kad päiväd tuskas vedada?
Kumarzimoi mina sinun edehe,   Satoin däl'gmäižehe udhe kodihe.
Nügud uniš vaise sindei nägištan,   vahvas uindan, siloi vaise unohtan.

Prostte sinä pertinke,   prostte lapsideke igäks keikeks,   prostte susedoideke da rodn’anke.
Satam sindai edahaks, bespovorotnuju storonušku.
Kut mö unohtaškandem sindai,   bude liinob valdaine, ka kävele kodihe.
Ed-ik sinä nähnu, ei ozutanus silei dorog,   ed-ik tulnu vastha tat libo mam,   možet, keda-ni vasttid   om ičiiž valdaine-ka.

Aveida krįškeine, vedagatei nagleižed tämbeižele peivale,   tarite ičiiž načalnikeižel necile praznikale kodihe,   kerada ičiiž keik rodnine,   tule necile praznikale kodihe,   varastim nel’l’küme pejad, nel’l’küme öd,   keiken vardjoičim,   ed voind tulda, ii pästeltud kodihe,   a necile praznikale probuiške taritas,   keik rod kerada.

Eletihe koumekimnevozne akk i nel'kimevozne mužik.
Akk radįi mal, semenz’ da künz’, ägest’, da lehmad da hebod pidi.
A mužik oli mor'ak, [mužik] kezal lähtob i süguzel tulob, konz dö dä külmab, ajeluz lopiže i tulob kodihe.
Hö kahten eletihe, ka nimida ii tetud: silei nimida ii olnu, ni počtad, nimida.
A lähttes mužikan parahodan tabaz’ vedehine, vedehine tabaz’, nimil ii pästa.
Sanub vedehine hänele: «Vot anda mida sina et teda kodiš».
Hän kaiked i suuli hänele: lehmid i höbįid i kaiken ičeze imuššestvan.
Sanub [vedehine]: – Ii, mili nimida ii pida.
A mida vaise sina et teda, ka se mili pidab.
Hän duumei, duumei: «Minžo  mina en teda?
Kaik sijad  mina tedan kodiš, midažo  mina en teda?»
No, pidi soglasitsa, sanub:  – No, okha, ota mida  mina en teda, pästa vaise.
A kodihe tuli, ka akk kohtunke.
Vot mida ii tenu mužik.
Hän akale sanub: – Akk, - sanub, – pahan  mina olen tehnu.
Kacu, lähttes parahodan azot’ vedehine i suulin  mina, mida  mina en teda.
Mina vet’ tenu en, mise sina oled kohtunke.
No, teravas akk i rodi niičukeižen.
Niičukeine kazvab lujas hivä.
Voden dö kazvei, toižen voden kazvaškanz'.
A hän oli muga i sanunu, mise niičukeine dökseliškanz' siga dö.
Ka hö dö el'getihe, mise nugut’ dö tuloba otmaha laps’.
No, ühtel homesel laps’ dö kävel’ dei pagiž, mamm da bat't’ mecha i pagetihe, laps’ magatta i dättihe.
Laps’ nece heraštihe, voikab, voikab: mamad iilä i papad iilä.
A kozeine se i kuulišt’.
– Mida, sanub, – sina voikad?
– A, sanub, – iilä ni mamad, ni papad.
- A, kuule, sindei mameiž da papeiž oma suuldud vedehižele.
Täambei tuloba sindei otmaha.
– Ka mii mili, niičukeine sanub, – pidab tehta?
– Ota sareil heinad tukk, regudehe pane da iče aigemba tege pidäteine, sädata platjeižehe sinun dei virita tohuz.
A sina tukun keskhe mäne.
A  mina noreižen kädehe otan i kuna pä kahdab lähten sinunke.
Sina iknad aveida.
Nece rouk niičukeine, može koumevozne niičukeine ot't’ necen pidäteižen lämeinke (karasinad ii olnu ka särez oli, sinna hiiled kerbotaze).
Niičukeine necen pidäteižen sadat’, tohusen virit’ stolale, stolale mida siga ladi, iknan aveiž.
Iče sinna hiinan keskhe ličihe, kozeine noreižen kädehe, kozeine läks’ dorogad möto.
Mäba, mäba, kuulištet'he hahatesenke, hohotusenke asttaze: – Oo, kackat, bardanke koza mänob.
– Mängat, mängat, koza sanub, – siga dö nevesta tiidatei varastab, lämeižed paletaze, iknad aveitud, stolad lattud.
No, hö kozad ii kosttud.
A koza edeleze mänob.
Kus mödmägen alle döksob, vastmägen alle šagul.
I pagetihe hö edehaks.
A hö tul'dhe, kozal nähtaze lämei palab.
Hodal tul'dhe, tresnitihe päpolihe, a nece pidäteine derevänni ka ko-kol-kol lavale.
– Aa, nena ehti, nece koza om...
Kükskam koza!
A kozad küksmaha mändhe.
Mändhe, mändhe...
A koza miččehe se derevneižhe tuli, taričihe öks, siid dö päiv proidi.
A ned däl'g kadotethe ka ii vįitud i lüuta, senke i lähttihe.
Homesel kozeine lübįi, möst necen emagan, necen niičukeižen piit’ sinna i lähttihe edeleze, sanutaze: «Ii vei tuldeiž völ vastha».
Hö asttihe, asttihe.
Možet sanugam miččennijaha lidnha dö, lidnha tuld'he.
A niičukeine kazvįi dö ii päivid möto, a časįid möto.
Niičukeine tegihe, ka voib dö pesta i uberida.
Kozeine taričihe emagale lapsenke.
Mise nece voib dö pesta lapsen i stereida.
– Vaise kozeine pidab beregįita, niičukeine sanub, – kut i mindei.
Zavottihe siid eläda.
Emag da ižand hiväd.
Niičukeine siid dö kazvįi lujas.
A hiilazei plemännik eläb kus-se siga.
Plemännikal mugįižel-že vozrastal rodnuze prihä.
Nece prihä käuškanz sihe tötannu da dädannu i nece niižne hiile pondravihe.
Hö dö kazdihe suurikš.
Ved’ starin se teravas sanuze, a aig se ii muga proidu.
Hö i naidhe, naidhe i hiil dö siga rodihe päliči vodes laps’.
A mamm da bat't’ perdihe päliči kahtes vei koumes päivas, nähtaze, mise kac, pidäteine langenu, last iilä, dei kozašt’ iilä.
Sanutaze: «Naverno, i koza ottihe, i laps’ ottihe.»
Eletaze hö eletaze, muga dö ravastut'he.
Hiile dö viiškimin vozin dei kuuz'kimin vozin.
A necile niiččele se mel'he, sanub: «Oliž libo ajada rodinale, völak oma milei roditel'ad...»
No, mužik sanub: «Lähkam, löuned bude ka...».
No, kel’ Kijevaha vöb.
Küzeltihe, küzeltihe, derevnäha i tuld'he.
Tuld'he derevnäha, taričihe öks dei.
Niičuk dö, tütär se mehel, dei laps’ dö hiilazei todud dei.
Sanub: – Oli ninga kons-se, rahvaz pagištihe, mise old'he suuldud mamm da bat't’ laps’ vedehižele.
A mamm da bat't’ kactaze toine toižhe i voiktaze, voiktaze, voiktaze hänen tähte.
Sanub: – Miide laps’ om, miide lapsen teddab, kut hän miide lapsen teddab, mise mö olim,  mina olin suulnu vedehiižele.
Hö ii tekįi, a hän se teddab dö: nene oma bat't’ da mamm.
Hiil oli koiv ištutet iknan alle, nu ka hän koivud möto tedišt’ necin pertin.
Hot’ niičukeine oli völ ii suur’, a tundišt’.
Koiv oli dö sangištunu suureks, sanktaks kaznu.
No, potom necen kaiken hän starinįič mamale da bat'ale, sanub: – Mina ved se niičukeine.
Kozeine mindei kaič.
Ön magazin, kozeine milei käsk ninga tehta, kozeine vei mindei ezmeižehe derevnäha.
Bat't’ da mamm voikud, proššend'ad hänel pakitaze da, tervehtaze da.
Voiktihe, voiktihe siid lapsudenke, siid gosttihe, dei ottihe mamm da bat't’ dei lähttihe, lidnas siga täambei eletaze.

Eletihe baba da deda.
Hiil oli vonukeine Maša.
A hänel oli mamm da bat't’ se koldud, a bab da ded se vonukeižen kazvatet'he.
Kerd ninga zavottihe: – Babuška da deduška, pästkat tiide Mašad gribįihe.
– No ka algat zablut'ke, algei Mašad dätkei.
No, a niičukeižed mecad möto lähttihe da kaik kogotaze da ukutetaze: au, au, au.
A änt Maša kuule ii, dei Maša zabludilas.
Pidi kodihe tänna kätaze päivale mödha, a hän, rouk, kändihe nakkana.
Voikab.
Töuz’ burakeine gribįd i segįi.
Astį, astį, tegihe dö hämär.
Pertine tuli, hän pertižehe i mäni.
Mäni, ka siga Miška-medved’ živöt.
– Oo, Mašen'ka, tulid!
Pane gribeižed nakhu i milei eci täid, kabiče pä.
Maša, rouk, ištįhe, voikab, voikab, voikab.
Mišal kabič pän.
– Dei pajata.
Hän:  «Baju, baju Mišad, baju, baju Mišad.»
– Ed muga.
– Kutžo?
- Maša sanub.
Ii teda kut pidab Mišad bajutada.
Kuspei se oli kuulnu, mise lapsid bajutetaze: baju-bajuški, baju!
– Vot kut bajuta: «Baju-baju Mišad, soupta sil'meine, soupta korveine, umbišta neneine.»
Hän, rouk, voikunke se:  «Baju-baju Mišad, soupta sil'meine, soupta korveine, umbišta neneine.»
Miša i uinoz’.
Miša dö hrappib magata.
A hän pordhile i läks’.
Ištub pordhil i voikab ka, voikab ka, voikab ka.
Döksob höbo.
– Mida, niičukeine, voikad?
– Baba da deda kodiš, a  mina kondijal kobras.
– Ištte milei raccile i pidelte grivas.
A Miška heraštihe ka Mašad iilä i pajata ii.
A höbo döks’, döks’, a höbo lapsenke s'otaki, ii lujas döksnu.
– Hrap, hrap!
Miška tuli da hänel tagadöugad ranič, ranič dei Mašan tagaze ot't’.
– Mikš pagened?
Mašal dö kaik sijeižed säreitaze.
– Živo mindei uinota!
Maša möst voikunke: – Baju-baju Mišad, soupta sil'meine, soupta korveine, umbišta neneine.
Möst Miša i uinoz’.
A siid üks’ lehm mänob mecha hätkestunu.
Hän dö möst pordhil ištub da voikab.
Lehmeine nece proidub dei [sanub]: – Mida, niičukeine, voikad?
– Ka deda da baba kodiš, a  mina kondijal kobras.
– Ištte milei raccile dei sarviš pidelte vahvemba.
Nu, a lehmal udar’ ninkine ka...
Dökselob, dökselob, lujas-ik döksed.
Miška heraštihe, möst iilä Mašad.
Most läks’ küksmaha.
Küks’, lehmän ranič, kaiken udaren rasti dei Mašan ot't’.
Posadaha lehm tuli nagolo veres.
– Avei, entä mii om tehnuze...
A baba da deda dö täga ii ni varastagįi.
Raz dö niičukašt’ ii tulnu.
Toižed tuld'he dei lapsed sanutihe, mise: "Em nähtud dö amu Mašad".
Maša dö segįi, kac, mecha om puutnu kondijale.
Sönu om dö kondi.
Kondi: – Uinota mindei.
Möst Maša-rouk kačei: – Baju-baju Mišad!
A meles se sanub: «Ii nä ehti Mišale.
Mišale necile pideiž viičel ajatada kurkhu, ka kut pidab ajatada?
Väitti, pidab hitrostid väheine.»
– Baju-baju Mišad, soupta silmeine, soupta korveine, umbišta neneine.
Miša i uinoz’.
Homesel lübįi.
– Miša, miil iilä nimida ka.
– Mida olda?
– Ka iilä miil ni čainikad, iilä ni katl'ad, iilä miil ni krupad.
Miša siičas bazarale mäni, siga rahvaz pel'gastut'he kaik.
Hän mida pidi ot't’: čainikad i posudad i krupad, mida pidi ot't’ kaiked Mašale i taššib gurbal havadįd kogonaze.
– Kac, na.
No, Maša se kodiš nägi, kut baba kiitab.
Hän, rouk, kiitab.
Eläškat'he.
Eletaze Mišanke.
Mida, eisa nikeine mända kodihe ka: küksob dei, ii völ sö ka.
Eletaze.
Kevaz’ dö tuli.
Tal'ven Maša i eli, gor'a, Mišan pertižes.
Ka, hän völ toižen kerdan sanunu: «Eilä miil ni sobid, iilä miil ni od'alįd da».
Miša möst mäni bazarale, dei möst bazaral od'alįd i pölusid i matrasid i kaiked vargast’.
Mišad pel'gastutaze rahvaz, pagetaze, mise kondi bazarale tuli.
No, eletaze, eletaze.
Kevadel lähttihe: pidab hougod zagotouda.
A päiveine paštab.
Maša se sömha ištįihe dei Miša se sanub: – Milei om uni, - Miša se sanub.
– Nu ka uni ka vere, vere,  mina silei täid ecin.
Hän dö, Maša se, ii ni vareida nuguni händast, teddab, mise ii sö ka.
A hän päipaštol kabič, kabič hänel pän, Maša se, näggob, mise dö fureidįitab nagolo.
Hän (Maša se) ku ottab da viičel Mišale...
Hän vaise: khh...
Maša [sanub]: «Slava tebe gospodi, kondijan olen riknu.»
Kodihe tuli tropašt möto kudambel höbonke da lehmeiženke se aji.
Da dedei da babįi ii uskkįi, mise Maša om tulnu.
– Ka kuspei sina dävitįi?
Ved počti dö vodes ed olnu.
– Ka olin kondijal kobras, da kacu, kondijan olen riknu.
Lähkam vei, elod om mii kandižnu.
Posadas höbįid ottihe da tuld'he, elo kaik kondijan pertižes ottihe.
Karstihe dorok se, dorok se kaid.
Dei telegiile valdhe dei kahtel podvodal kodihe todhe.
Dei Maša živa.
Dei muga i eletaze.
Dei täambei siga eletaze.

Eletihe mužik i akk.
Hiilazei oli üks’ tütär.
Mamm läžuškanz i kol’.
Mužik oli völ nor’, tütär kazvatada, ka hän ot't’ i nai toižen kerdan.
Hänele puutįi akk dägi-baban sizar.
A sizarel oli tože niičukeine – Varvei.
No vot.
Ezmei hän ii rohtnu abidįita lujas, a potom necen tütren zavodi abidįita, emindam se.
Löumad da reduradod andįi.
A toine nimida ii tegeskelnu.
Dažo hänele döugad, Varveile se, pezeskel’ nece gor'a niičukeine, mužikan tütär se.
I kaiken lehmad tilkeideli, d'ouhon kivel i kaik sijad radįi, lavad pezi i sterei.
A hö mamanke guleitihe, da södhe, da dödhe.
A hän, kacu, pahemb rabotnicad, kodiradnikad.
(Ende mijal sanutihe kazačihaks.)  No, ninka, hö ii edahan eletud lidnaspei.
A siga zavodihe praznik (a mijal ende praznik oleskel’ ka koume päivad).
A nece mamm se, emindam se, gotoviže tütrenke sinna dö praznikale.
A hänele [mužikan tütrele] andab radon mugoman löuman.
Hö dö iče kaik modnicad sädihe, sädihe hivin.
Duumeitihe, mise, kacu, siga Ivan-carevič spol'ubihe hänehe, navediškandob händast.
Hö täambei dö lähtoba, hebo val'l'astet dö.
Hänele ottab da segįitab touknan (nece kagras tehtaze, houttas) i tuhkan.
Nu i [sanub]: – Kac, mise miihessai oližid tuhkan i touknan erigįitnu, mö lähtem praznikale, guleimaha Ivan-carevičannu.
A konz mamm se kol’, ka sanįi:  «Silei konz mida ii töudu, ka sina tule minun mogilal voika i mili kaik starinįiče, a  mina mida voin ka...»
(necen hänen rodni mamm se näraidįič).
Hän, gor'a, dogadi: «Vaitti, lähten mamannu.»
Mäni, maman mogilal voik ka, voik ka, voik ka.
– Ka mida, tütär, voikad?
– Ka milei tötuško-dädinuško dät't’ touknan i tuhkan segoit’ i käsk hiide tulendaks erigįitta, a iče lähttihe praznikale.
– Ala voika, tütär.
- Ota viič, mäne mežale da vozdeine viceine se kazvab, ka čapa viičel viceine, da tule da ninka risthaze paina i sanu: «Toukun mäne burakoho, a tuhk mäne ledehe.»
Koume kerdad tege muga i kaik iče erigandeb.
A iče sina säte, kacu.
Mina hebon ougotan, hiväd platjad ougotan i aja sinnažo praznikale, vaise aigemb kahttoškimed časud kodihe tagaze tule, edel hiidaze.
Hiileze sil'mile ala puutu.
Hän muga, rouk, i tegi.
Mäni siičas pöudole.
(Pöud oli silei läheli naku.)   Vican necen čapįi, koume kerdad risthaze tegi: «Toukun mäne burakoho, tuhk mäne ledehe.»
(Ledel ende kaik kiittihe katl'as: kašš dei kaik.
Aigemba oli kaik nogirad.
Ii olnu ende pliitįd).
No, hän ihastįi: «Slava bohu, kaik om nece rad ratu».
Mäni siičas iknalle, tuli, ka siga dö höbo döksob, vožžišpei lähtob dö lämįi.
Hän siičas mäni korvha, toižes korvaspei läks’, krasavicaks tegihe, sobad hänel kaik hiväd, päs šläpeine, d'ougas bašmakeižed.
Hebole raccile mahni i d'oste sinna-žo praznikale.
Dorogal necen tötuškon-dädinuškon da sizaren necen küksob, hiile völ pletil andab i edeleze ajab.
Siga näht'he ningine krasavica hebol, tuld'he ka slugad carin da i iče daže car’, nu hänen kädes ottihe i poveli händast sinna komnatįihe.
No i narodad äi tuli kaikes, kaikes okrugaspei.
No silei vähä völ narodad oli, no s'orovno kogozihe äi.
No, silei oli starinni mod: ii tetud torelkįile antta, kaik mijal ühtes miskas söd'he.
A lihan čapeltihe, derevänni mugįine, tellikš nazįvaihe, täga ručkeine pičukeine.
Nu ka hö miskad ne söd'he, söd'he, söd'he, a potom pidab liha kruušta ka.
Ivan-carevič ižand ka, Ivan-carevičale anttihe kruušta, viičen dei: «Na, kruuši».
A potom hö hubetaze sinna stolįle.
A hö dö išttaze ii edahan, nece hänen tötuško-dädinuško da sizar.
Konz Ivan-carevič zavodi lihän se kruušta ka se sanub-ki:  - Ivan-carevič, anda mili luuhut kabita.
Ivan-carevič ot't’ da meti, meti, meti dei d'ougha i tresni.
– Avei kibed, kibed, d'oug katten’, d'oug katten’, d'oug katten’.
Mamaze: – Ištte, vaitti, panem silei koukuspei d'ougan, ala kubahta.
Louna lopihe.
Zavottihe guleida kaik.
No silei külid möto guleitihe.
Guleitihe, guleitihe, a lähtta dö pidab.
A mamm nece d'ouganke-se, gor'a, ningoman kibedanke, mäni da kus-se siga tanhal lüuz’ batogan, vest’, vest’ da koukun pani dei bašmakon möst necin (vei sapkan) dei mugažno kodihe ajetaze.
A necile adivole mugažo pidab lähtta kodihe.
A nece se näggob, mise...
Nu ka hän ot't’ da pani necen pelen tervaz’, necen uksen se.
Nece proiduškanz’ adiv se ka kädel se ninga tartį,dei sihena kol'ceine i däi.
Hän kormanaha necen kol'ceižen ot't’.
A adiv d'oste, d'oste dei höbole dei hiidaze ümbärz’ dei tuli höbon möst tagaze kudambes korvaspei oli lähtnu, sihe mäni, tagaze läks’, höbo dö kadįi, iče dö möst ištub iknaveres.
A hän dö ajab siga tütrenke nakka kidoštab hänele dö: – Mugoine d'o sina mugoine rosomaha, reduvarvei!
А minun tütär päivan Ivan-carevičanke gulei dei d'oug kätten’.
A hän-se ii ni kubahta, sanub vaise: – Oukha, oukha, kelle-ni pidab guleida, oukha.
– No, tegidįk radon?
– Tegin, tegin, tötuško-dädinuško.
– Aa, hitrį čort, necen et sina tehnu, a silei necen mamm om tehnu.
Homen (möst proidi nece ö), homesel möst dö sädaze bol'nijanke.
Ön läbi nece niižne vouvotanu, vouvotanu, mise döug om ningine kibed, a homen möst pidab mamazeke praznikale ajada.
Möst sädat’, da:  - Vouvota ala, pidab Ivan-carevič ženihoks silei sada.
No, söd'he.
Nece möst gor'ale lähttes ot't’ da šonan da letken segeit’.
Möst segeit’ i [sanub]: – Kacu, silei rad, mise šon oliž eriži, a lete oliž eriži.
Gor'a möst voik, voik, voik.
Mii pidab tehta?
- Lähtta möst maman mogilale.
Mäni mamalaze mogilal voik, voik, voik.
Sanub: – Mama, mama, kacu, tötuško-dädinuško läks’ tütrenke gostihe, a milei om dätnu šonan i letken segeitanu ühthe erigįitta.
– Ala, tütär, voika, mäne ota viič, mežal kaks'vozne vezeine čapa da tule da koume kerd sanu: «Kut nece šon mäne posudinaha, a lete vereile, kuspei oli todud».
Dei tože praznikale tule, höbo, kac, liineb voumiž.
Nece, rouk, ihästįi, mäni pöudho, vezeižen čapįi, tuli, koume kerd rasthaze tegi, ned sanad saįni, mise: «Šon mäne eriži, a lete mäne eriži.»
Näggob, kaik, slava bohu, kaik puhtaz.
Mäni iknalle, möst dö höbo tuunu dö sihe, vožžišpei lämei lähtob.
Teraveidešti koverzihe, korvas mäni, toižes läks’, möst tegihe krasavica, sobiš hiviš, ni tundištada, ni tedištada iisa.
Möst ištįihe höbole, läks’, ajab.
Küks’ necen tötuškon, hö ajetaze telegal.
Höbo sambul astub, a hö ved höpötesel ajetaze.
Mahni völ hiileze.
Möst i tuli vo dvorec.
Händast vastataze Ivan-carevič, kaik slugad i kaik.
Ičežo [Ivan-carevič] vasttab, kädes ottab, möst dö vödaze sinna.
A hö d'o siga.
Može hiid oli koumesadad mest’...
Möst louna tegihe, möst louna-se sädaze ühthine kaik.
A potom d'o lihan krusiškanz' möst Ivan-carevič.
A hänele möst ii terpte necile Varvejale: – Ivan-carevič, anda luuhut kabita.
Ivan-carevič meti, meti da sormhe i meti.
Sorm i kätten’.
– Avei, avei, sorm kätten’!
Mamaze [sanub]: – Ištu vaitti, panem plaškan.
Vestan plaškan, perššatkan pad.
No, muga burbotesenke läks’.
Eglei d'ougan ninka tehnu, täambei käden.
Niižne gor'a, muga nagolo bol'ni, a babeile völ pidab guleida.
A nece [tütrindam] päivan gulei, gulei, gulei, ehtkįžel läksiškanz', näggob, aigad om äi.
A kündusehe-se pandut tervad.
Hän pougob kündusehe, bašmakoine üks’ i däb (kol'ceine om eglei dänu).
Kodihe se tuliškat'he, ka hö möst ajetaze mödha.
A nece niižne teraveidešti tuli, höbon päst’, korvas korvha män, da möst ištub, varastab tötuškon.
A sigapei dö kidoštab, ajab: – Aa, sina, redumajag, ed got’te nikuna raffaze.
Minun tütär päivan Ivan-carevičanke gulei.
Sorm kädes katten’, muga gulei.
A hän-se ved teddab, mise sormele luuhudel painnu Ivan-carevič: «Ala pakiče luuhutt.»
Hän [sanub]: – No, hivä om, hivä om, tötuško-dädinuško, kelle-ni pidab guleida.
– Oledįk erigįitnu šonan da d'ouhon?
– Erigįitnu olen.
– Aa, hitrį čort, sanub, – ed sina ole erigįitnu, a erigįitab sinun mamm.
Homen om völ praznik.
Homen nece niižne pidab tulda.
Homen d'o dättab släpeižen.
A potom hän [Ivan-carevič] eciškandeb.
(Kacu, old'he prostiad havadod: ii küzu, kuspei sina, niižne, oled, a tervataze kündusen.)  No, homen möst ninka...
Ös ii magada Varvara se, tötuškon tütär se.
A hänele möst dö neceverz’ rugišt’ döuhod toi, mad polostalpei toi, segįit’ [sanub]: – Kacu, silei rad päivaks, mise oliž erigįittud döuh eriži.
(Vot oli vrednį akkulu).
No, hö möst sanutaze:  - Mö lähtem praznikale.
Praznikale lähttaze.
Tütren ladi, ladi, ladi, sädat’, sädat’, hivin pezi.
Döugad pezi, käded, perššatkan pani, döugan käralz’ siga, puudöugan, puuven sidei (kuti  minagi) paikal, nu, hivä om, pidelkahaze döukkouk.
Lähttihe, ajetaze.
Hän, gor'a, möst voik, voik.
«Lähtta mamannu, mida mama sanub».
Tuli, maman mogilal voik, voik.
Mamaze sigapei: – Mida, tütär, voikad?
– Ka, kac, tötuško-dädinuško dät't' milei döuhon da man erigįitta, iče lähttihe praznikale.
– Mäne mežale, ota koumevozne veza, tege koume kerd ristati, sanu: «Döuh mäne burakoho, a ma mäne polostale.»
Dei erigandob.
No, necen radon radei niižne.
Teraveidešti mäni, höbo dö siga siižub.
Möst dö hän korvas mäni, toižes läks’ krasavica.
Ištįhe hebole möst d'o.
Däl'gmeime päiv dö nece praznikad siga.
Möst dö siga vastatihe händast kaik dei slugad dei eiveigi uffat’t'a, mätä kuspei nece niižne tulob i kuna lähtob.
Mätä kenen om.
Ninkomal höbol tulob da ninka sänuze, kaikiš paremb om sänuze.
No, guleitihe päivän, a möst sömha se ištįihe.
A nece niižne lihän se Ivan-carevič zavodi kruušta, möst ii pideiž kelele-se pakita, ka hän: – Ivan-carevič, anda luuhutt kabita.
Ivan-carevič meti, meti dei oiged sil'm hänel pakkįi.
– Avei, kibed, kibed, mama, sil'm päs pakkįi.
– Ištu väitti, lambhan sil'man pam.
Mända mäni däl'es lounad ninkine gor'a kibedahne: sil'm päspei lähtnu.
Nece niižne päivan gulei Ivan-carevičanke.
A hän d'o homen keradab sboran, a kaiken sanub, mise sborale tuližid.
A täambei hän lähtob, ka hän ülähan pelen se void’.
A hän ii lujas kovernuze, šläpeine-se sihe i däi tervha.
Iče teramba hebole dei oli muga.
Kodihe teramba tuli, hebon päst’, korvas koverzihe, läks’ möst toižes, mugįine-žo gor'a redumajag.
No, sobid ii olnu nimida, hän ii ni sädatanu ka.
No, nene ajetaze siga.
A babįi-se nece, Varvein mam-se, mäni sinna, carin dvoral lambhid oli kogo, lambhan tabaz’, sil'man kaivi, tütrele pani, perev'askan tegi.
Ajetaze kodihe, möst dö kidanke ajab: – Sina mugeine, mugeine, ištud kodiš reduvarvei.
Minun tütär päivan Ivan-carevičanke gulei, mise sil'm päs pakkįi.
– No, hivä om, hivä om, tötuško-dädinuško, kelle-ni pidab guleida, sanub, – pust’ d'umalanke guleib.
Homen pidab sbor  siga Ivan-carevičal, nece oli mitte.
Ni äipäi-nedal’, kaikid kerata kuudestoškimes vodespei kahthekimheviidhe vodhessei kaik krugom mii om, kaik mise tuldeiž märičemha hänel nene predmetad-ne: kol'cašt, bašmakod i šläpäd.
Päiv märitihe.
Kaiktäpei sinna tuldud.
Mugažno babei-se bol'nijan vedi sinna.
Ii d'o sida kätt annu, andįi necin käden.
Pezi, pezi, može, sanub, sättub.
Ni bašmak ii sättu, d'ougan mama pezi tütrel, toižen zdorovijan d'ougan-se.
Ii, nimii ii sättu: kelle suur’, kelle-gi pen’, kelle-gi suur’, kelle-gi pen’, ii sättu.
Senke päiv i proidįi.
Möst toižel päival ehtkįžel möst se-žo sbor.
Möst märič, märič, ehtkįžel-se sanub: – Mise kaikutte zdorovį i bolnį, kudamb voib ištta, mise kaik oldeiž todud tänna.
Kut-žo nene kol'ceine, šläpeine i bašmak...
Kus se om mugeine ristit.
No, homesel-se nece sädaškanzihe, hän i sanub: – Tötuško-dädinuško, ota mindei.
– Oi sina, nena ehti reduvarveile, min sina pad päle?
– Ka mindei, sanub, – vöd da vastan alle katalda, mindei krepi vastan alle.
Mina män čugaha da vastan alle kata.
No, ot't’, ot't’ necen tütrindaman-se.
Nece, roukįine sänuze mugįižihe redusiižihe, mitte oli, min d'o sädatįi, kuna-žo mäned.
Märitihe, märitihe, märitihe kerd, toine, koumanz’.
Koumanden proiduškanz dei kut se Ivan-carevič vei hänen pomošnikad nägištet'he, sanub: – A naku-se ken om?
A babei-se: – Oi, nece om miide reduvarvei, nece redusiine, muga om kacmaha tulnu.
– Ii, sanub, – oukha hot’ mitte, pidab dö märita.
Ka ezmei märič d'ougha bašmakon, ka i bašmakįine sättub, ka kol'ceižen märič ka i kol'ceine sättub, ka šläpeine kak ras.
– A, sanub, – kusžo sinun sobad oma?
– Pästa mindei kodihe.
Hän kodihe läks’, tuli mamazennu, mäni mamaleze voik, voik, voik.
Mamaze höbon hänele, sädod.
Askei i tuli hänennu vo vsei krase se tuli hänennu.
A sed tuld'he da:  - Nä silei nena ehti, nä silei nena ehti, kacu miide nece om mida tehnu.
Händast ii hivin, pahįil sanįil hänele (necenzurniil), gor'an nimitab.
No, svadib pidab teramba väta.
Svad'ban zavottihe gotovit’.
A hän siga niižne ii vii nimida: koume ranenijad om ninkošt’ka.
Pidab nevesta tehta babeile se, a täambei dö tuloba otmaha nevestad.
A homesel nece tötuško-dädinuško sanub: – Sina ninkine, ninkine bläd-blädine, mäne läbi minun d'ougiš, mäne läbi höbon längiš.
Nu i ougot’ paimnehe ubehid (ubehed ned old'he varzad, ii völ ratud, nu, kaks’ vott, koume vott).
A ženihod dö täambei tuloba hänehe.
A hän dö sobad kaik rastei, miččiš hän oli männu Ivan-carevičannu-se nu i tütren sadat’.
(A silei ved’ krepeltihe kaik roža ka nevestįil-se.)  Svadib täga svadbiitihe, tuld'he svadbal, nevestan necen anttihe kattud.
Hän tehveht’ huuled.
Išttįhe, söd'he da d'od'he.
A hän d'o siga päivän randad möto varzįd ajelob da voikab: «Milei pideiž olda nevestan, a kac, päst’ mindei ubehid paimnehe».
No, ajaškat'he randad-se vert’ möto dorog-se, hän i kidoštab: – Koukd'oug vedetaze, plašksorm vedetaze, lambhansil'm vedetaze.
No, siga druškad-ne i kuulištet'he, sanutas: – Mii nece kidoštab se?
A nevesta sanub: – Nece om meles lähtnu niižne da nece toko ubehid paimendab.
Kacu veigi sina.
Hän möst edahampei-se ka ii elgekįi kaiked.
– Ka tule lähemba.
– Koukd'oug vedetaze, plašksorm vedetaze, lambhansil'm vedetaze.
– Tule, tule lähemba, em kuulkei, mida, mida?
– Dergeigat vei sapug d'ougaspei.
Sapug dernitihe, ka siga kouk.
– Hiitkat perššatk kädespei.
Perššatkan hiittihe oiktas kädespei ka sormed iilä.
– Lekat vei paik.
Lambhan sil'm.
No, necida-se i ottihe, hän kaiken starinįič, mise mindei ninka i ninka tötuško-dädinuško tegi, homesel päst’ mindei ubehid paimnehe, a ičeze tütren om sädatanu.
Necida ottihe, riičitet'he, a nece niižne sädätet'he.
A necida sildan alle ličtihe, miš mamm oli rod’nu, alasti.
No, proidub d'o aigad ühtsa kuud.
Babei sinna aja ii, mäne ii döugei, riža ii.
(Mugįine oli rahvuz, t'omnijad ka).
I kut-se kuulišt’, ühtsa kuud oli dö proidnu, mise rodi siga poigan, niižne-se.
Hän d'o kuulišt’, mise Ivan-carevičan akk om poigan rod’nu, ka nece hänen tütär om rod’nu, a hän iilä i nähnu händast ka.
A nece, duumeib, paimendab ubehid, a može om dö kunani kolnu dei.
Ii ni teda babei nimida vuus'o, babeile nikeda sanįjad eilä.
Läks’ rižamaha.
Astįi, astįi, astįi nece babei-se.
Sild tuli, sildeine proitta, no, sildeine pičuine, pened ojašt’ möto, može koume pardutt.
I kazvab d'o siga butkine.
«Oi, otta vonukeižele butkine, vonukeine om rod’nuze».
Butkižen-se zavodi katkeita, hän siga: – Oi, mamen'ka, kibed om!
Hän völ lujemba.
– Oi, mamen'ka, kibed om!
– Ka kuspei ristit pagižeb?
Hän völ lujemba zavodi katkeita.
– Avei, mamen'ka, kibed om!
Ka sildeižen alle kacuht’, ka tütär d'o kaik d'o hapanu.
– Ka, kacu, ninka i ninka, mama, sanub [tütär], – konz mö ajim svadbaha, ka hän kidošt’, kidošt’, i mindei oma lükeitut.
– No, s'orouno, sanub, – liined d'o carevnan.
Lähten nuguni, s'orouno vįživin händast, vįživin, vįživin.
No, tuli möst, tütren kil'betpertesehe dät't’, tuli ihastusiš.
A nece-se rouk i pel'gastįi, tedišt’, mise tötuško om tulnu ka.
Ivan-carevičale ii sanu, mise, kacu, tuli, ka midani teggob.
No, tuli, zdorovkįi, votkut nimiš nimida iilä.
No, pidab rožonicale kil'bet’ lämbitada.
Aigemba oli maner mugine: rožonicale kil'bet lämbitet'he, laps’ vöd'he osobo, a rožonica – osobo.
Ii olnu ved’ bolnicįid dei nimida.
Kil'betihe toi, lapsen pezet’ dei siga andei može miččennijad sobad hänele, a nece sobad ot't’ dei hänele sanįi: – Bläd, blädine, mäne läbi döugiš, mäne läbi längiš.
Hanhed letaze.
– Mäne, lendle hanhideke.
No, necen tütren pezet’, sädat’ hänen i spal'nijaha vei.
(No, aigemba malitvohossei mužik ii kärnuze akha.
Proidub d'o kuuz’ nedalid, askei d'o cerkvaha mäned dei lapsenke malitvon otad dei askei völ mužik razrešitsa tulda sijale).
No, kuudes nedališ Ivan-carevič nimida teda ii.
Laps’ voikab mi močud, last lat’t'a ii vii, nižad antta iilä, kus oma nižad hänel.
Pen’t sötta ii toukįi maidol dei ni mil.
Voikab öd läbi.
Kerdan ninka hanhed-ne letaze, a üks’ hanh'-se laskihe, a paimen paimendab, sanub: – Paimnut, kes sina oled leibil?
– Ka  mina olen, sanub, – Ivan-carevičal.
– A siga voikabik, sanub, – lapsut?
– Voikab, sanub, - öd läbi voikab laps’.
– Ole sina hivä, to sina homen, pakiče sina Ivan-carevičal.
Sanu: «Anda milei kašlihe laps’, käralkat.»
Može soglasiže, a  mina händast homen imetan.
A paimen tožo oli prostį, ii dogadnu, mise hän om hänen akk, miš tezi, mise hänen akk om.
No, sanub: – Probįn, probįn pakita.
Homesel zavodi sätaze, sanub: – Ankat laps’-se, tiil öd läbi voikab.
Dei bat't’-se abutab last kacta, ka nimil ii lat’te.
A laps’ näl'gal voikab.
– Ankat milei laps’-se, käralkat da kašlihe, mina, sanub, – kelįide keskes da päivan pidan, ka može laps’ paremba magadaškandeb.
– No, ka otned, ka d'o ota, ota, ota.
No, paimen lapsen kašlihe pani, stanaha toi sinna.
Kaccub poliš päiviš, ka d'o lendab üks’ stada.
– Hanhuded, hanhuded, iik ole mladencan mamad?
– Iilä, iilä, iik ole toižes.
Toine stad möst lendab.
– Hanhuded, hanhuded, paimen-se kidoštab, – iik ole mladencan mamad?
– Koumandes om, koumandes.
Koumandele: – Hanhuded, hanhuded...
A hän d'o i laskeze.
Tuli, suugad kustan alle taci, lapsuden ot't’, ka voik, ka voik.
Ka imet’, ka imet’.
Ka laps’ küläks imi, imi, ka laps’ uinoz’.
Ka last terveht’, tervehtades käralz’ dei kašlihe pani.
– To homen.
Liinedįk hijal?
– Liinen  mina, sanub, koume päivad, hiil om äi lehmid.
– To sina homen völ, ole hivä, pakiče, anttaze.
Sanu, mise magadab kelįide keskes.
A laps’ küleine, ka magadab.
– Sina ala sanu, mise olen mamm, – keld’ hän paimnen.
Homen möst paimnutt-se čajun dei, sädihe.
– Ankat laps’-se milei möst kašlihe, mina, sanub, – lehmide keskes, da kelįde keskes laps’ päivan i magadab.
No, hän: – Ota, ota, hivä mel’ babįile, – ota, ota, laps’ päivan ii voika i ön magadab.
No, nece tuli, möst dö tuli pol’päjad, hanhed-ne letaze (potom dö hö lämha maha lähtoba, süguzel-se).
Möst hän änestab: – Hanhuded, hanhuded, iik ole mladeiceižen mamad?
– Toižes iik ole stadas, toižes.
Toine stad lehdab.
– Hanhuded, hanhuded, iik ole mladenceižen mamad?
– Kacu, koumandes om, koumandes.
Koumandele ii pidä i huikalta.
Mamm d'o teddab, ka laskeze.
Suugad möst piiti kustan taga.
Möst lapsuden ot't’, imet’, imet’, voik, voik, voik.
– Paimen, ole hivä, to sina homen, pakiče last.
Mö homen däl'gmeižen kerdan necida sijad möto lendam, mö d'o lähtem lämihe maihe.
Milei d'o enamba last nähta iisa.
To homen kašliš, pakiče,  mina völ homen imetan.
Ala sanu vaise Ivan-carevičale.
A Ivan-carevič homesel se sädataškanz' lapsuden-se, sanub:  - Kacu, laps’-se lehmide keskes da kelįde keskes ka i magadab ön.
Ii ved’ tekįi, mise mamm om imetanu.
Ivan-carevičale paimen-se sanub: – Kacu, hanhide keskes tuleskeleb hanh üks’, laskeze i taccib suugad i lapsen imetab i voikab, voikab, voikab i täambei däl'gmeižen kerdan tulob.
– Ka nece om, sanub, – minun akk, minun akk.
Lapsen imetab, ken-žo, kuspei-žo tezi.
Hän oruždän ot't’, piitihe kustįde taga, kuna hanh suugad taclob, ka sinna i piitihe.
Hanhed möst letaze.
Paimen-se i huikutab: – Hanhuded, hanhuded, omik mladenceižen mamm?
– Ka toižes, toižes stadas.
Toine stad lendab.
– Hanhuded, hanhuded, omįk mladenceižen mamm?
– Kac, koumandes stadas.
Koumanz’ stad lendaškanz, ka hän dö laskeze.
Suugad fisni.
A Ivan-carevič sei aigal ot't’, spičkan tegi dei suugeižed nene puut’.
Hän lapsen ot't’ da imet’, imet’, da voik da, imet’, imet’ da laps’ dö kuläštįi, ii ime.
Zapahan i kuulišt’: – Avei, iik hot'a minun suugad paletut?
Ivan-carevič tuli i sanub: – Suugad  mina poltin, a sina nikuna ed mä.
– En mäne  mina, Ivan-carevič, en mä.
Hän milei kahtišti dö tegi, koumanden ku kerdan teggob, ka mii...
Mida sina suugad poltid, kuna  mina nugudi mänen?
– Ala vareida.
Oli ved’ komnatįid ved’ äi ka, ii ni vönu hiideke.
Laps’ sinna spal'nijaha kus i oli, a händast otdel'no.
Ön siga magatihe, a homesel-se sanub: – Anop’,  mina ladin härgan rikta.
– A kus rikod se?
– Ka pidab pertiš rikta, kuhn'al.
Kus-žo rikon?
– Avei,  mina vareidan.
– Nuka vareidad ka käralda pä havadol dei, kac, loučan alle mä.
(Silei stuulįd ii olnu, divanįid ii olnu, a oli loučad tehtud sanktįš ninkomiš pįiš, kaiked pertid möto, siinad möto).
– Mäne loučan alle.
Loučan alle mäni.
Hän kervhen ott’, hamarol ku tresnib.
(Härgan se toi pert'he, härg-se vrode kut kargeidab).
Siga: – Avei, avei, avei, kibed, kibed, kibed!
– Ka nece härg potkeiž, anop’, härg potkeiž, härg potkeiž.
Hän ku möst dö rahtįitab antta päha hamarol.
– Ai, kibed, kibed, kibed!
– Anop’, härg potkeiž, härg potkeiž.
Koumanden kerdan väžaht’ vaise, hän dö pän hänele labot’ nagolo.
Bab i kol’.
Babein kunase tactihe, vödhe nened hänen slugad.
Nugude mäni spal'naha, sanub: – Nuvei sina tule tänna.
Mužikad d'o kaik tuld'he sinna vo glave Ivan-carevičanke.
Händast riičitethe, händast hän eläban kaiken čapel’ nökile: käded eriži, döugad eriži, pän eriži, tuloviššan eriži i pani setkha.
Harvha setkha i ubehele norele händha i sidei necen setkan se.
Ubehele plačkun andei pletil i ubeh i läks’ d'oste.
Kuna lanktob pä, siga kazvab kal'l'o, kuna sil'm – siga sil'mlähte, kuna nena – sihe rodnik, kuna käzi – sihe harav, kuna d'oug – sihe kouk, kuna perze – sihe turbaz.
I muga kaik, kut varz d'oksob.
A hö zavottihe eläda, eläškat'he, eläškat'he dei laps’ kazvatet'he i täambei siga eletaze.

Vastazihe sagedas mecas kohdi rebįinke.
I küzub kondi:  – Nu, kut eläd, rebįi?
– Ka, elän, näged kut staraimįi ičin händal sinuhu nähte tropaižen piihkta i puukad en pakiče.
– Ka d'o minuspai pauk otta, sanub kondi, – jesli kut  mina olen neciš ičemįi mecas kut car’, kaik mindai varaitaze.
Ka i üht väged-se miverz’ om!
– hvaliže kondi.
I lähttihe ühtes orgįid möto šlägeimaha.
Mänoba i kut-se ainastihe muurhaižide mäthale.
Rebįi i sanub: – Nuvai, kondi, rupišta ičiiž sil'mad i kacuhta, kut muurhaižed ižeze surččed kived kandištaze.
Hän siid ühten sil'man rupištaškanz’, ka toižel nägob: proud om.
Tabazihe i hän lapįil kivehe, kudamb siid-žo rindal venįi, mugažo ičeze surtte.
Siid hän min kändlihe, mokičihe, no, a udolida nikut ii voinu.
Rebįi i sanub: – Vot dö sina oled mitte kondi, sanįid, mise «kaikiš vägevemb oled.»
A oled, voib olda, mindei hondemb.
I lähttihe edelezepei.
Mänoba, mänoba i ainastihe akįile, senenikįile.
A akad vaise kut nägištet'he kondi i davai ken min tehta.
Eraz vädrįihe barabanda, eraz kidad lastta mii kerust.
A kondi pel'gastįi.
Nägob, mii-se tegese, la, pagod.
D'oks’, d'oks’ kükestelusenke, segįinusen melenke, i reznihe kal'l'on alle.
Severz’ i nähta kondi.
A rebįi kučerzihe pedajan taga da kaiken aigan muhoitesenke vardiič, mii tegeze ümbri ičesaze.

Nai üks’.
Ot't’ adivon mehele, i zavottihe eläda.
Ezmäks (eletihe) kaiken aigan hüväižil, kundeltihe kaikušti toine tošt’.
No däl'ges murz'ain valttįi mikš-se, muga valttįi, mise kaikutte sijaine oliž vaise händast möto.
Kerdan lähttihe mecha haugod karzmaha.
Mužik i sanub:  - Pidab koivid čapta, mikš mise koivišpai lähtob haug hüva i konz päčhe paned, ahdab, räked äjan.
A akk sanub:  - Ii!
Pidab kar’sta habįid, mikš mise habad oma sanktad i jesli mö čapaškanem ninkomid ka i kogon däredan teramba täutnem.
No, miižo siid raukale mužikale hänenke tehta.
Dumaib: «olkha muga, čapkam habįid».
Mest uudel kerdal hö sädihe lähtta hiinantegole.
Tuld'he niitule, mužik i sanub:  - Nu, murz'aimine, kaiken sina teged da oled ičiiž möto, ka olkha nece kerd mindai möto: niitaškakam mö kleverad, lehmaižele oliž lujas hüva hiin.
Murz'ain i sanub:  - Ka täis sina mida ii pidä ka, dö vel mö zavodnem üskaižil kogota necin hiinan.
Kacu vai, lenda ičiiž sil'mad ülemba, mitte hiin rindal, osok.
A ninkošt’ niitnem, ka kerdal saton pannem, mitte pidab.
I niitaškat'he he osokhiinad.
Pand'he korged, korged sato.
Mužik rouk, siid däi mest nikeks.
A uudel kerdal sädihe lähtta venehel Änižele kalad püumaha.
Ištįihe veneheze, mužik nenaha, murzein peraha i soudaškat'he airįil kaikhe vägehe.
Tuld'he kesk Änižele i siižutihe.
Mest mužik i sanub murz'aimele:  - Nu, nuguni dö liinob mindai möto.
A murz'ain sanub vasthaze:  - Ii liine sindai möto, a mindai möto.
Riideltihe, riideltihe siid, ii ehttut vei i kuukįižid pästta vedhe.
Murz'ain nägišt’, ahn’ pän čokaiž vedespai i hiitihe, tahtel’ käzil tabata ahnin, da iče reznihe vedhe bokalaze miš oli.
I zavodi vedespai kidan lastta da käzil boltįhitaze.
- Oi, mužik, armaz sina minun mužik!
Sa mindain vedespai!
Mužik i sanub:  - Ka sula päivi, ved i nece om sindai möto vedes uiteltaze.
– Oi, iilä mindai möto, iilä.
– A sanu vai, jesli  mina sindai lenen vedespai, - küzub mužik, – ka keda möto nece liinob?
– Oi, sindai möto.
– A edelezpai az'z'ad keda möto zavodiškanem tehta?
– Sindai möto.
– Nu, jesli mindai möto, ka lübu.
Žаl’ tegihe murz'aint ičeze mužikale i andįi käden.
Lend’ händast vedespai.
A däl'ges necida enamba ii olnu hiil mugošt’ päivad, mise kudamb ii kundeliž tošt’.
Molembad zavottihe kaikušti ugodiškata toine toižele.

Sädihe lähtta ühtel aigal mecha, pimedaha korbhe, sen'he ižand emaganke da sused-lihanik.
Pant'he kašlid sel'gha i lähttihe.
Hät’k pidi astta vai ii hätk, no iilä ses sanad.
A vot om az'z’ mitte.
Kut tult'he mecha i mida se hö ii nähkįi: ühtes bokas barbikod kazdaze däredad, toižhe polhe kacuhtad ka ses bokas pedajad enččed dölole mödha koverdeleze.
Keratihe, keratihe sent i pidaškanz' kodihe lähtta.
Mänoba, mänoba, a kodid nägu ii.
Segįitihe.
Mii siid tehta?
Ka tegend om tedmiine.
Zavottihe kaik koumen kesken ühthe än'he kidad lastta: «A-a-a!
Au-u-u!»
No niken-se vastuzänt mödaspai ii anda, kut vaise üks’ nägotiin mugažo: «A-a-a!
Au-u-u!»
Nähtaze, az'z'ad tegihe hondod da völ päleze näl'gt tuli.
A kus pidab sada sömišt’?
Küzutaze toine toižel.
No siid kerdal vouse ved’ tedmata.
Ainastaze kaik koumen tedrin pezale.
A pezas ištįi tedr’.
No ižand: čapp!
Ičeze kobril i tabaz’ necin tedren, i hiviš meliš sanub: – Nuguni sömanke mö olem.
Pidab dägaškata nece lind, i mise nikeda abidoho ii dätta.
Ken mahtab d'agada?
- Na, ota sina, emag, d'aga, – sanub ižand emagale.
A hän: – Nu min sina, ižand.
Anda vai d'agab paramb lihanik.
Hän dö tedab kut d'agada pidab.
– Ka kutžo, kutžo, dö völ  mina en mahtne, jesli kut olen lihanik.
I otihe d'agada.
Ezmäks liikaz’ pän i andaškan ižandale.
Sanub: – Vot sili, ižand, jesli kut sina oled pämez’, ka i vot na sili pä.
Üks’ pä kanzan edes om hüvä, a kaks’ liinob völ paramb.
Liikaškan’ sougaižed i sanub emagale: – Vot sili, emag, nened samiad parahimad sougaižed sättutaze antta vaise sili, mise sina voižid pühäpään emagusen seil voita.
Muga lihanik i d'agįi necin tedren.
Ičtaze d'agospai ii ümbärnu: doidii liha kaik ičeleze.
A seile pidaškan’ mest kävelta näl'gal, kuni ii puuttut kodihe.

Eletihe babei da dedei.
Dedei mecnikeič, a babei ii navednu hänt.
Babeil oli maks Mitrofan.
Kerdan tuli dedei mecaspei i sanub:  - Babei, mecas raidas ištub Apalon sv'atoi.
Ak sanub:  - Ukk, milii oliiž mända Apalonanno mol'mahaze.
– Kacu, mäned, ka kacu, vot ku  mina ukoine olen, ištun siga.
Akk sanub:  - Ukk,  mina lähten ka löudanik händast?
Ukk i sanub:  - Sina mäned, pöudon proidud ka siga mežal i om oiktal kädel.
Nece babei mänob sinna.
Ištub raidas siga ukk Apalon.
Akk mäni ümbri, a ukk d'oks’ kohtha i raidha ištįihe.
Nu, nece akk i sanub (küzub):  - Sinak oled Apalon sv'atoi?
Hän sanub:  - Mina,  mina olen.
– Apalon sv'atoi, abuta milii ukk izvot’ta, milei om Mitrofan maks.
Apalon i sanub:  - Mina sanun silii, mää kodihe, paa päč lämha, pašta ukole voisižid kalitoid, hän söb i sogenob.
Akk tuli sigapei kodihe.
Ukk küzub:  - Akk, löuzidik Apalonan?
– Löuzin, löuzin, ani ku sina oled.
Ukk küzub:  - Mida silii sanįi hüväd?
– Sanįi, mäne kodihe, elägat hivin, söta ukoine voisižel.
Nece akk siičas riičihe i panob päčin lämha, paštab kalitoid.
Potom nece ukk sei kalitoid i rädovikoid.
Tuli ehtkoine.
Ukk i sanub:  - Akk, en teda mii tegihe, en nägiškanu.
A nece akk ii ni kubahtanu homesehesei.
Ukk homesel möst sanub:  - Mina vouse en näge.
Nece akk möst päčin lämha pani, möst söt't’ kalitoil i rädovikoil.
Ukk saihe päčile i päčil magadab.
Nece akk mäni Mitrofanan kodihe.
Ukk i sanub akale:  - To oružd’ hot’  mina mujelen, en näge ka.
Nece Mitrofan i tuli, ištįihe stolan taga.
Nece akk Mitrofanan söt't’ i d'ot't’, akk i sanub:  - Mina silii tegen toukunt magedad voisišt’, ala sö muga,  mina lähten lehmän lüpsan, ton maidod, maidonke söd.
Akk läks’ lehmad lüpsmaha.
Ukk sil aigal ot't’ päčilpei Mitrofanale rindhiže ambįi, potom laskihe, toukunt tukun tegi i suuhu liči.
Nece akk tuli lüpsmaspei, ka Mitrofan d'o kakastunu touknaha.
– Mikš sina ličeid toukunt täuden suun, ed varastanu maidod, maidota seid da kakasteid.
Ukk i küzub:  - Akk, kiine sina pagižed?
– Kaži kandatesen sei, ka  mina lajin.
Ot't’ akk necen Mitrofanan sel'gha i kandab pertišpei, d'ougad madme voločiže.
Ukk i küzub:  - Akk, mida sina judeidįitad vöda?
– Humbar’ oli pertiš d'o koume nedalid, sen vön.
Vei Mitrofanan tanhale i kartan alle krepi.
Homesehesei muga i oli.
Homesel mužik lübįi i sanub:  - Akk,  mina d'o nägiškanzin.
Nägen, ka pidab here tanhal otta.
Akk sanub:  - Voi, vilu om, algei otkoi.
A ukk sanub:  - Pidab otta.
Akk i sanub:  - Nu hivä,  mina maksan.
Ukk sanub:  - Iisa silii maksta,  mina maksan.
Mänd'he tanhale muugotid.
Ukk i sanub:  - Pidab kart leta.
Akk sanub:  - li pida leta kartad.
Nece ukk ii i küzunu akad, kartan lend’.
Lend’, ka siga Mitrofan venub kartan al.
Ukk sanub:  - Akk, ken silei nece om?
– Mitrofan.
Toukunt tegin söda hänele i hän kakastui.
Nece ukk ott’ Mitrofanan vereile, ajei hänele siibhan perskehe i ištut’ regehe i läks’ dorogad möto ajamaha hebol.
Kuulišt’ – kel zvonib, jamšik ajab sledovatel'anke.
Nece mužik pani Mitrofanale ohd'ased kädehe, a iče pagen’ orgho.
Nece izvošik käskob hänele lähtta dorogalpei:  - Čurha aja, čurha aja.
Hän (Mitrofan) ajanu ii.
Izvošik hänt painoi päpolihe, hän i regespei langen’.
Nece mužik orgospei heikaškanz':  - Karavul!
Rikoid mužikan!
Nu, nece sledovatel' sanub:  - Ala heikei, na sada rubl'ad dengeid.
Nece mužik ištut’ möst Mitrofanan regehe i päst’ dorogad möto, a iče astub mödha hilläšti.
Möst ajab zemskii mödha sledovatel'ale.
A nece möst Mitrofan dorogad ii anda.
Tuli izvošik i painoi päpolihe, Mitrofan möst langez’.
Mužik heikaškanz':  - Karavul!
Mužikan rikoid!
Zemskii sanub:  - Ala kidošta, na kaks’ sadad rubl'ad.
Nece mužik ot't’ da necen Mitrofanan orgho i lükeiž, a iče tagaze hebol tulob kodihe akanno.
I tänambei eletaze, dengeideke.

Ende oli ukk da akk.
Ukol da akal oli üks' tütär.
Nece ukk kävel’ püumaha Änižele, kalad samha.
Koumekime vott kävi.
Nece ukk zavodi Änižes d'oda.
Dei, dei, händast barbas tabaz’.
Ukk sanž:  - Pästa.
– En pästa, sanub, – mii om armhemb, ka anda milei.
– Tütren andan, pästa tütres.
Händast bardan i päst’.
Ukk tuli kodihe pahiš meliš.
Akale ei sanunu nimida, tütrele nimida.
Söd'he, d'od'he dai magatta verd'he.
Kuulišt’, ka d'o kolotiže.
Nece akk tahtel’ mända, ka ukk iče i mäni.
- Iče män, ala mä sina.
Hän küzį:  - Ken om?
– Sul'nu anda!
– Eilä völ rot’t'ud, home-ehtan tulgat.
Nece ukk i sanub tütrele i akale:  - Koumekime vott kävelin Änižele, sugašt’ da zerklošt’ en unohtanu, a nuguni  unohtin.
Nugudi mä sina, tütär, otmaha sugašt’ da zerklošt’ Änižrandaižele.
Nece tütär läks’ sugašt’ da zerklošt’ otmaha.
Mäni ka, mäni ka, mäni ka – pertiine tuli.
– Pertiine, pertiine, päivhapei licom, minuhupei pordheižin.
Pertiine azotihe.
Mäni pertiižehe, ka siga jagi-babb ištub päčil.
– Fu, fu, fu, en nähnu nikonz ruskijad henged.
Ruskii heng tuli.
Sön, sön, sön.
– Hilläšti, babuško, ed ehtnu sötta sina mindei, ni d'otta, a ehtid straščaida.
Iče jagi-babb päčil ištub, leden nenal härkičob.
Hän sigapei laskihe, necen neičukaižen söt't'-d'ot't'.
– Ed mäne sugašt’ da zerklošt’ otmaha, mäd vedehiižele tütreks.
Mäne, minun sizar’ völ opendab.
Mäne edeleze dorogad möto.
Nece neičukaine möst mäni ka mäni, möst tulob pertiine, möst punoze ka.
– Pertiine, pertiine, päivhapei licom, minuhupei porthil.
Pertiine azotihe.
Siga ištub möst päčil kaikiš atamanša vanhemb.
Möst: – Fu, fu, fu, en nähnu nikonz ruskijad henged, ruskii heng tuli, sön, sön, sön.
– Hilläšti, babuško, ed ehtnu sötta-dötta sina mindei, a ehtid straščaida.
Söt't’-d'ot't’ händast, neičukaižele käs’k sätaze.
Iče ladi reguden, regudehe pani ol'gtukįižen, neičukaižen pani ol'gtukįižen keskhe.
Nu dei neičukaiženke lähttihe,  hän neičukaižen vedab.
Mödha d'okstaze vedehiižed babale da neičukaižele.
Üks’ tegihe papižeks,  toine cerkvaižeks.
Vedehiižed heid kükstihe.
– Papiine da cerkvaine, etįk nähtud keda naku proittes?
– Mö d'o naku sada vott eläm, ka nikeda em nähtud.
Nene vedehiižed perdihe tagaze kodihe.
Siga tuld'he vedehiižed kodihe ka sanutaze: – Et södud, hö old'he.
Nene vedehiižed möst tagaze mänd'he.
Nene babei da neičukaine tegihe üks’ därvhudeks, toine dö'oršudeks.
Nene vedehiižed tuld’he möst sihe.
– Etįk nähtud keda proittes naku?
– Em nähtud.
Nece vedehiine i döškanz', kaiken därvhuden i dei.
D'oršine i däi hipmaha kuivale male.
– D'orš, d'orš, tule päin.
– En tule päin, ota perskin.
Nece vedehiine perskin händast i ot't’, vedehiine i kišken’ kaik i sdohni sihe.
Nece babei da neičukaine kodihe i lähttihe, v celosti i toi mamale i bat'ale.
Mamm i bat't’ ihastut'he.
Mina olin siga satmas, russtal lipovijal luzikal sein.
Eletaze täambei.

Ende eletihe mamanke kaks' tütärt.
Üks' tütär oli rodnį, a toine oli nerodnį tütär, mamm hänele oli emindam.
Necida hän ičeze tütren navedi, necida tütärt tošč ei navednu vous'o.
Nece akk ičeze rodnįjale tütrele sanub: - Vögam händast randpertiižehe elämaha.
Necile tütrele sanub:  - Homen sina mä eriži elämaha.
Hän andei hänele samalt kuiduks kezerta, tuhkad ledes andei d'ouhoks, čuurud andei šonaks, pilad'ouhod andei suurmaks.
Händast vöd'he sinna pertiižehe elämaha ühttaze.
Nece ladi kožližen, samluden sidei, värtnäižen kädehe i kezerdaškanz'.
Kuulišt’, ka kolotiže.
Mäni avaidamha.
Veräjän avaiž, ka koume hörmud-razboinikad.
– Neidihe, neidihe, lämbita kil'betiine.
Kil'betiižen lämbit’, nened ukod, koume razboinikad, kil'betihe mänd'he.
Nece neidine pirgaižed ajaškanz', kästtihe.
Hiirutt i hippäst’: – Neidihe, neidihe, anda touknašt’ tahthašt’, pahal aigal liinen hivä.
Nece neidine andei toukunt tukun, tahthašt’ škläkun.
Hiirutt hiviš meliš läks’ kodaha.
Nene tuld'he hörmud kil'betišpei, ka söt't’ heid, d'ot't’.
– Neidine, neidine, tuližid ku magatta ka.
Kukei čaigaht’, mužikad kadotine, nece neičukaine ihastį.
Däi hänele dengįid koume sumkad.
Toižel ehtal möst kolotiže.
Nened-že hörmud möst kästtaze: – Neidine, neidine, lämbita kil'betiine.
Kil'betihe mändhe, a nece neidine pirgaižed ajab.
Hiirutt i hippäst’: – Neidine, neidine, touknašt’ tahthašt’, pahal aigal liinen silei hivä.
Nece neidine  toukunt tukun, tahthašt’ andei škläkun.
Hiirutt hiviš meliš päčin alle kodaha.
Nene ukod tuld'he möst kil'betišpei, söt't’, d'ot't’ nenid ukįid.
– Neidine, neidine, tuližid ku magatta.
– Vaitti, naku valikįižen pezen.
Necida neičukašt hiirutt vastan alle murdįižeks i muutalz’.
Kukei čaigaht’ i nene mužikad möst kadotihe.
Mamm i sizar sanub: – Lähkam otmaha, riktud oma d'o dai kolnu om siga, lähkam, hot'a togam lud-ne.
Mänd'he, ka hän siga kändleze ku papad’ hivä.
Toine sizar-se sanub: – Kus, čikuško, olid, da kus otid neceverdan dengįid, openda mindei!
– Mä, - mamale sanub, – vö sinna elämaha ičeiž zdročonijad tütärt.
Kodihe tuld'he dengįideke, kanttihe edva koumen.
Toine sizar sanub: – Mina lähten sinna.
Openda mindei, čikuško.
Necen tütren sädatab, toižen, ičeze selgitab.
Ičeze tütrele andei töd ka kuidud kezerta, d'ouhod andei rugihišt’, pirgįikš nižišt’ d'ouhod, šonad d'o hiväd andei, suurint andei, toukunt andei, kaiked andei ičeze tütrele.
Höbole ištut’ dai vei sinna.
Sizar-se opendab:  - Kacu, tuloba razboinikad, ka kil'bet’ lämbitada kästtaze, lämbita, pirgaižed aja, hiirutt tulob, pakičob touknašt’ tahthašt’, ka sina hänele paina valikol.
Nece neičukaine d'o hiviš meliš ištub, kezerdab, tulnu dengįid samha.
Kuulišt’, ka kolotiže, d'o tuloba.
Mäni, avaiž, ka möst razboinikad.
– Neidine, neidine, lämbitaskep kil'betiine, ajaskep pirgaižid.
Kil'betin lämbit’, nene kil'betihe lähttihe.
Nece neižne pirgaižid ajaškanz'.
Hiirutt i hippäst’: – Neidine, neidine, anda touknašt’ tahthašt’, pahal aigal liinen hivä.
Hiirudele ku las’k valikol päha.
Hiirutt voivotesenke läks’ kodaha, ei völ kolnu.
Nene ukod kil'betišpei tuld'he, čai d'od'he, kaik pirgad söd'he.
– Neidine, neidine, tuližid ku magatta.
Hän magatta mäni, pekstihe, pekstihe, ka edva heng dättihe.
Nene ukod lähttihe, necile nimida dänu ei.
Nece neičukaine d'o pel'gastunu: «Tuloba, ka riktaze niguni mindei.»
Möst tuld'he, kolotiže.
– Neidine, neidine, lämbita kil'betiine, aja pirgaižed.
Lähttihe kil'betihe, möst pirgad ajaškanz'.
Hiirutt hippäst’ möst, ei, rouk, pannu pahaks, möst tulob.
– Neidine, neidine, andav touknašt’ tahthašt’, pahal aigal hivä liinen.
Hän las’k hiirudele, hiirutt voivotesenke kodaha i läksiškanz'.
– Sina mindei rikeid da ed i sina päzu.
Iče kol’, rouk.
Nene kil'betišpei tuloba, södaze, d'odaze.
– Neidine, neidine, tule magatta.
Neidine nece magatta mäni.
Necida pekstihe, pekstihe, d'ougad čaptihe, nižad čaptihe.
Nene d'o pandud nižad iknale, d'ougad gardalijale d'o ripputet.
Nece mamin da tütär otmaha ajetaze, paral höbol tuloba otmaha.
– Kacu, nakka minun tütrudel bulkaižed vilugataze iknal.
Tuld'he, ka tütär d'o riktud.
Sihe langen’ mamm nece.
Luuhuded kaik kogoz’ mamm, kordh'a pani, kodihe ot't’.
Kodihe tuld'he da necen tütrenke eläškat'he kahten.
Tegihe tütär hänele armaz.
Nuguni siga eletaze.
Enamba nimida.

Eletihe koumen sizaresed.
Üks’ oli Redu-varvei.
Ei käunu hän nikuna, päčil vaise venį.
Toižed nened sizared käutihe bolha da sen’he.
Nece Varvei päčilpei mäb mödha heileze sen’he.
Händast ei navettud sizared sousim.
Nene sizared siga bol poimdihe, da sen’t, da mida puutub siga kogotihe.
Nece Varvei d'o kodihe teravaidešti d'oks’ tulda edel heid.
Tuli dei päčile mäni, rouk.
Nene mödha tuld'he sizared, kodihe d'o tuld'he senespei da bolaspei.
– Toittįk, sizared, sened da, bolad da?
– nece Varvei küzub päčilpei.
– Oi, ištu, Redu-varvei, päčil, eika...
– i pekstaze händast sinna.
Toižel homesel möst lähttihe nene sizaresed.
Hän sanub: – Otkaskep mindei, sizared!
– Oi, nena tule silei, Varveile.
Kuna sindei otam?
Ištu, kacu, päčil.
Lähttihe nene sizared, i hän mödha.
Mänd'he, mänd'he nene sizared ka lambhaine venub brodus.
– Oi, čikuskod, lekatskep mindei.
– Oi, venu, nena tulgha silei, venu siid!
Sobid brodusteitmaha, sindei lemmaha em tulgei.
Vähäine mänd'he, ka ukeine venub.
– Oi, čikuškod, neičukaižed, lekat-skep mindei.
– Oi, em lekei dai, venu siga, sobid brodusteitmaha em tulgei.
Nügudi nece Redu-varvei se proidub.
– Lenda-skep mindei, sanub (lambhaine), – tüttü!
Hän i lend’ necen lambhaižen broduspei.
Vähäižen mäni, ka ukeine venub.
– Oi, tüttü, lenda mindei!
Händast möst lend’.
Hän kodihe edelpei d'oks’ nece Redu-varvei i päčile möst.
Sizaresed tuld'he nügudi sigapei, bolaspei da senespei.
Sanutaze hänele: – Redu-varvei, homen liinob cerkov, a sina päčil venud.
Homen lähtoba sizaresed cerkvaha, sädaze.
– Oi, otkatskep, čikuškod, mindei cerkvaha.
– Oi, kuna otam Redu-varvein cerkvaha, stramun ningoman!
– Oi, algei otkei, otkat sana tagaze, algei vaise pekskei.
Nece Varvei mödha lähtob cerkvaha.
Mäni Varvei, kivudehe painei, hänele sigapei ukeine lübį, hänele andei sobad  kuldmasiižed.
Varvei mäni cerkvaha.
Ei ni papp pajata, ni služkei ei, kaik neche adivoho kactaze.
Nece neižne Varvei punalzihe teraveidešti cerkvas edel rahvast i läks’, höbole raccile ištįihe i kodihe ajamaha läks’.
Ned sizared mäba d'o edel händast, edel hebon.
Heid ümbärz’, heileze andei kunutal čvikun, painei mougotile, ühtele i toižele.
Tuli nece Varvei kivudenno, kivudehe paini, höbon sihe dätt’, iče riičihe dai sobad sihe dätt’ möst.
Tuli dai möst päčile iče mäni.
Sizared tuldhe.
– Avoi, Redu-varvei, täambei adiv oli cerkvas, kuldmasiižis sobiš oli.
Papid ni ked ei sluuštud, kaik hänehe kactihe.
– Enįk libo  mina olnu?
– Varvei-se sanub.
– Oi, nena silei ehti, sinak ningitte olid?
– möst händast i pekstaze päčile.
– Homen, sanub, – völ liinob cerkov.
Nened möst lähttihe cerkvaha.
– Otkatskep, sizared, mindei täambei.
Nece Varvei möst läks’ mödha cerkvaha.
Nece Varvei möst mäni, kivudehe painį, hänele andei tähthasiižed plat't'ad.
Varvei möst raccile ištįihe, möst cerkvaha ajei.
Mäni cerkvaha, ka möst kaik cerkov siga kaku süttį, mugomiš sobiš.
Nece Ivan-carevič ot't’ i tervaz’ lavan cerkvas, siid kus nece adiv seižub.
Necil adivol koluš sihe i däi.
Nece Ivan-carevič sormusel imännijal painį, ocha necile adivole.
Cerkvaspei lähttihe.
Nece adiv möst raccile ištįihe, ajei.
Nenid sizarid möst ümbärz’: ühtele andei čvikun, toižele čvikun.
Riičalzihe i möst päčile mäni.
Sizared tuld'he d'o cerkvaspei.
– Avoi, Redu-varvei, täambei oli adiv, nuka kaik hänen päle i kactihe.
Nece Varvei-se sanub:  – Enįk libo  mina olnu?
Händast möst peksta zavottihe, roukad, päčile.
– Oi, algei pekskei, otkat sana tagaze.
Varveil occ se kär’dud.
Sizared sanutaze: – Mikš om silei, Redu-varvei, occ-se kär’dud?
– A senes olin, sanub, – da satatin ocan.
– Täambei, sanub, – Ivan-carevič kaiktä eccib.
Kuule min, tervanu oli kolušin, ka kaikile oli probįinu d'ougįihe, ni kelle sättu ei.
Nügut tulob mijale nene kolušid probįimaha.
Nece Ivan-carevič sida mehele ottab, kelle koluš sättub.
A Varveil siga päčil kohtun pakutab.
Tuli (Ivan-carevič), nenile kahtele sizarele i probįi kolušin, ei god’nuze heile, eilä heide d'ougad möto.
– Ken völ om teil päčil?
– nece Ivan-carevič sanub.
– Oi, meide siga om Redu-varvei päčil, ala hot'a kärde!
– Ei, sanub, – pidab lasketada.
Varveid päčilpei lasketethe.
Hänel occ kär’dud.
Necen kolušin probįi Varveile d'ougha, vokurat Varveile.
Ottihe Varveil occ riičtihe.
Nece Ivan-carevič terveht’ händast risthaze, pel'gastį: pidab mehele ningitte otta.
Nece Varvei sanub Ivan-carevičale:  - Ištu naku.
Nece Varvei mäni lagedaha pöudho, vihändaha normhe, kivudehe painį risthaze.
Höbo tuli, kartina do togo, ka hänen päle i kacta.
Nece da Varvei sädihe da do togo adivoks.
Raccile ištįihe höbole, ajab carin dvorcha, carin pert'he.
Siga d'o car’ da Ivan-carevič da vastataze händast.
Vödhe händast pert'he, ka muga käzipoliš i vöd'he.
Adiv, ka päle i kacta.
Nenid sizarid kuctihe svad'baha.
Svadib vät'he dai täambei siga eletaze.
Kaik, enamb nimida.

Ende oli ukk da akk.
Necel ukol da akal old'he poig da tütär.
Nece mamm koliškanz'.
– Tulgat, sanub, – poig da tütär, tänna minunno.
Kacu,  mina kolen, ka üks’ küzugat ühtel, toine toižel.
Nece tütär ištį vaise komnatas stöklovijas, nimida ii ranu.
Nece poig kävi mecnikįile, lindįid sai da mida puutub.
Nece poig nai, ot't’ jägi-baban tütren mehele.
Murzäin nece kohtištį, da rodi prihäižen.
Nece vel'l' mecha läks’, mäb, küzub: - Čikuško, ka  mina läksin.
– Mä, mä, veikuško.
Nece murzäin ei navednu necida nadod ni vuus'o.
Hän ištį siga vaise da sei, da d’ei.
Nece murzäin mäni dei lehmän tanhal pus’k.
Nece vel'l' tuli mecaspei i sanub: – Zdrasvui, čikuško.
– Zdrasvui, veikuško.
– Hiväl čikuškol da hiväl veikuškol üks’ parahim lehm oli i sen pus’k.
– Mina liinen, ka i lehm liinob, – nece vel'l' sanub.
Nece vel'l' möst homesel läks’ mecnikįile.
– Nu, čikuško,  mina läksin.
– Mä, mä, vellüško.
Nece murzäin mäni da parahim ubeh oli, dai sen pus’k.
Nece vel'l' tuli kodihe ka: – Zdrasvui, čikuško.
– Zdrasvui, veikuško.
Ka hän teda nimida ei...
Nece vel'l' sanub: – Nene vigad prosttud,  mina liinen, ka i höbo liinob.
Vel'l' ön magadab i möst lähtob mecha.
Nece murz'ain d'o ičeze rožonįjan lapsen pusknu.
Nece vel'l' tuli ka: – Zdrasvui, čikuško.
– Zdrasvui, veikuško.
– Ka hiväl čikuškol, ka hiväl veikuškol üks’ oli rožonįi ka sen pus’k.
Nece vel'l' sizarenno mäni sinna ka sanub: – Sizar’, säte, lähkam praznikale.
– Miččehe, veikuško, sätaze?
– Mustįhe, sanub, – säte.
Nece vel'l' höbon val'l'ast’, sizaren ištut’ kord'ha i lähttihe.
Ajetihe ka, ajetihe ka, ajetihe ka...
– Nakhu rikta, ka koirad nuttaze, rahvaz käutaze, lindud letaze.
Völ ei riknu sihe, völ läks’ edeleze.
Ajei ka, ajei glušhe strašnijaha, orgho, höbon azot’.
– Lähte kord'aspei, sizar'.
Kord'aspei hän läks’, händast rikoškanz’.
– Veikuško, mii mindei rikta, ka čара milei käded da d'ougad, sido paik sil'mile i pästa mindei.
Nece vel'l' čapei d'ougad i käded i händast i dät't’ sihe.
Hän iče höbon känd’ i kodihe.
Vel'l' nece tuli kodihe ihästusiš, murz'ain ihästunu, eletaze.
Nece neižne d'oda tahtįiškanz' lujas.
Hän lovaiž ka, lovaiž lutuškįil-ni, rouk.
Tuli, tuli ka kaiveine.
Hänele d'oda tahtįiže, voikab.
Hän kaiveižes läheli mäni.
Hän voikab kaivoröunal.
Sigapei lübį i sanub: – Anda käzi.
Hän sanub: – Min  mina andan?
Käzid milei eilä.
– Čokeida tänna lutįšk!
Hän i čokeiž.
Hänele käded i andei.
– Anda i d'ougad, sanub, – tänna.
Hän i d'ougad čokeiž sinna.
D'ougad andįi hänele d'umal.
Nece neižne kodihe läks’.
Mäni ka taričeze necen vellenno da nevestkanno öks.
Mil'l'-se ei pästa ohotas, vel'l'-se päst’.
Nö ei tuntkei.
Nece pästtihe öks ka händast d'ottihe i söttihe.
Nece vel'l' i sanub: – Midani tedad bįvalščinįid sanuda?
Nece neižne sanuškanz' ičeze pobedad, sanub, starinįičob ičeze kaik:   - Ende oli ukk da akk, necel ukol da akal old'he tütär da poig.
Nece mamm koliškanz'.
– Tulgat, sanub, – poig da tütär tänna minunno.
Kacu,  mina kolen, ka üks’ küzugat ühtel, toine toižel.
Nece tütär ištį, vaise komnatas stöklovijas, nimida ei ranu.
Nece poig kävi mecnikįile, lindud sai da mida puutub.
Nece poig nai, ot't’ d'agi-baban tütren mehele.
Murz'ain nece kohtištį da rodi priheižen...
Muga i starinįičob kaiken.
Mil'l' sanub:  - Tühd’, tühd’!
Nece vel'l' händast sidei ubehele händha, akan sidei, päst’ lagedaha pöudho, vihändaha normhe.
Kuna necil akal d'oug – sihe kouk, kuna käzi – sihe harav, kuna perze – sihe turbaz, kuna pä – sihe kal'l', kuna pinž – sihe so, kuna sil'm – sihe sil'mlähte.

Ende oli ukk da akk.
Koume tütärt oli.
Nene tütred hard'amaha käutaze ehtkįiččel koumen kesken kil'betihe.
Nece Ivan-carevič kundlob perteses, mida hö pagištaze.
Kaikiš vanhamb sizar sanub: – Mindei otaiž Ivan-carevič mehele, ka  mina tegižin ühtes kuidužes koumeuččed  sobad.
Keskmäine sizar sanub: – A mindei otaiž Ivan-carevič mehele,  mina ühtes taignas koumeuččed leibad  paštaižin.
Koumanz’ sanub: – A mindei otaiž Ivan-carevič mehele, ka ühtes kohtus koume bohatįrid rodižin: tukaine kuldaine, toine hobedaine oliž.
Nece Ivan-carevič nai, necen noremban tütren ot't’.
Nece murz'ain kohtištį.
Rodi koume poigad: tukaine kuldaine, toine hobedaine.
Rodihe ka käs’k Ivan-carevičale: – Ivan-carevič, mä babeid ecmaha, ala ota d'agi-babad babaks.
Nece Ivan-carevič läks’ dorogad möto, astub, ka d'agi-babb vastha tulob, sanub: – Zdrasvui, Ivan-carevič!
Edahaksįk mäd, Ivan-carevič, - babei-se küzub.
– Män babeid ecmaha.
– Ota mindei.
– D'agi-babeid ei lasknu otta, hän sanub.
Hän möst sanub:  - Mäne hot’ mii, ka mijal kaik d'agi-babad.
Nece d'agi-babb orgeiči, a Ivan-carevič dorogeiči.
Möst vastha tulob Ivan-carevičale.
I o'tt’ babaks necen d'agi-baban.
Tuld'he, kil'bet’ lämbitet'he lapsile.
Nece babei tonu koume koirkužud.
Nece d'agi-babb ot't’ kil'betihe koume last.
Hän siga pezet’ nenid lapsid, da i päst’ lagedaha pöudho, vihändaha normhe nenid bohatįrid.
Nece babei tuli kil'betišpei, sanub Ivan-carevičile: – Eilä silei akaiž rod’nu bohatįrid, a om koume koirkužud rod’nu.
Nece Ivan-carevič sanub: – Ezmäine viga oukha prost’tud.
Nece vs'o ravno möst murz'ain kohtištį, vs'o ravno möst rodi koume bohatįrid: tukaine kuldaine, toine hobedaine.
Rodihe ka käs’k Ivan-carevičale: – Ivan-carevič, mä babeid ecmaha, ala ota d'agi-babad babaks.
Möst läks’ Ivan-carevič babeid ecmaha.
Ka tulob d'agi-babb vastha, sanub: – Zdrasvui, Ivan-carevič!
Edahaksįk sina mäd, Ivan-carevič?
– Män babeid ecmaha.
– Ota mindei.
– D'agi-babad ei lasknu otta, hän sanub.
Hän möst sanub: – Mäne hot’ mii, ka mijal oma kaik d'agi-babad.
Nece d'agi-babb orgeiči, a Ivan-carevič dorogeiči.
Möst vastha tulob Ivan-carevičale.
Uk-se necen baban möst ot't’ babaks.
Hän möst vönu lapsid kül'betihe.
Siga babei möst päst’ lapsid nenid.
Murz'ain nece kaks’ last andei kül'betihe, a ühten dät't’ oiktan nižan alle.
D'agi-babb nece tuli kül'betišpei, Ivan-carevič sanub: – Kacu, sanub, koume bohatįrid om rodnu, a kacu, koirkužud oma.
Nece Ivan-carevič tegeteit’ bučun, roudaižed vandhed, necen murz'aimen pani sinna bučhu i päst’ Änižehe heid.
Nece Ivan-carevič nai, ot't’ d'agi-baban tütren mehele.
Eläškat'he hö...
Nece bučč siga kačaihe, kačaihe, siga d'o nece prihä kazvei suureks.
– Oi, mamuško, d'ougaižed oigendan!
– Ala, nadi, oigenda, süväs sijas olem...
Randha tuliškathe d'o, kuulišt’, kirskaht’ d'o ma.
Kačai d'o hiid randha.
Nece prihäine d'ougad oigenz', nece bučč i hougen’.
Ned sigapei i lähttihe, mamm da poig.
Prihä suur’, hivä, tukaine kuldaine, toine hobedaine.
Mamm sanub: – Poig, kut mö naku eläškandem?
Poig sanub: – Mama, vere magatta, ala holdu.
Magatihe ö.
Homesel lübutihe, ka i pert’ d'o tehnuze sihe lujas hivä.
– Nügut, sanub, – meile eläda-se om lujas hivä, bateiž nügut vaise meil oliž...
Nügut nece prihä mäni, kivudehe painį, i nene kaik molodcad sihe tuld'he, velled hänen dai bat't’.
Hö kaik zdorovkaihe, eläškathe siid.

Ende eletihe ukk da akk.
Ukol da akal oli tütär i poig (nimid teda en).
Oli prihä tulnu toižiš maišpei aštjiid tehmaha.
Nece prihä necen neiččenke i oznakomihe.
Nu, batt’ da mamm koliškathe ka sanutaze prihäle:  «Poig, ala anda sizart edahaks mehele.»
Nu, nece sizar’ i sanub:  «Vs'o ravno män, koume vott olen d'o oznakominuze, en küzu, män.»
Nece prihä i läks’ rodn'ad keramaha ičeze male.
A neižne pedajanno ičeze elon i kandiš, varastab prihäd Änižen randal.
Siid vel'l' ei anda ka prihile oli sanunu pilščikile:  - Voined ka dätkat sizaren,  mina teide taga andan mehele.
Prihäd pilščikad-se old'he pahad, a neižne-se oli hivä.
Kacuht’ ka ajetaze karablil koumel otmaha.
Kezarusttįš päiviš kargįideke ka, garmoniideke tuld'he randale.
Prihäd unineglaižed pand'he adivole, hän letkele siga i tropni magatta.
Siid nece ženih tuli, hippäst’, noustab, pudištab, vedehe vöb.
Hän ii nouze.
Ženih küzub:  - Eilä ohvot tulda vai?
Nu, hänt dättihe, karabl'ad kät’he i lähttihe.
Hö vaise lähttihe, ka hän i küpsaht’, neglaižed-se heittihe.
Hän i küzub i huikutab, vedehe mäb...
Küzub:  - Völak suul'dihe tulda?
Sanutaze prihäd:  - Suul'dihe koumel karablil tulda homen.
Möst tuloba, kuudel karablil tuloba, kezarusttįš päiviš, kargįideke, garmoniideke, paideke tuld'he randale.
Prihäd möst unineglaižed pand'he adivole, hän möst letkel venub.
Siid ženih hippäst’, tuli, noustab, pudištab, vedehe vöb, hän ei nouze.
Ženih küzub:  - Eilä ohvot tulda vai?
Hö hänt dättihe, karabl'ad kät’he i lähttihe.
Prihäd neglaižed i heittihe.
Adiv küpsaht’, küzub:  - D'o old'he?
Sanutaze: «Old'he da i lähttihe».
Hän huikutab, vedehe mäb...
Küzub:  - Völak suul'dihe tulda?
Sanutaze:  - Suul'dihe homen tulda ühccal karablil.
Möst tuloba ühccal karablil, kezarusttįš päiviš, kargįideke, garmoniideke.
Paideke tuld'he randale.
Prihäd möst unineglaižed pand'he adivole.
Hän möst letkel venub.
Ženih möst tulob, noustab, pudištab, vedehe vöb, hän ei nouze.
Möst hö lähtoba.
Prihäd unineglaižed i heittihe.
Adiv i küpsaht’, küzub:  - D'o old'he?
Sanutaze: «Old'he da i lähttihe».
Hän läks’, prostihe, kaiken elon tagaze kandiš i läks’ randad möto.
Sanub: «S'o ravno nenide taga mä en».
Tuli d'ogud, d'ogudes oli hougi puutnu noraižihe.
Sanub:  - Nasten'ka, pästa mindei!
Pästned, ka pahal aigal liinen hivä.
Hän hougen i päst’.
Nuguni mäni, mäni, ka puutnu däniž mugažno noraižihe, sanub:  - Nasten'ka, pästa mindei, pästned, ka pahal aigal liinen hivä.
Hän dänišen i päst’.
Mäni, mäni, ka tulob kondii, puutnu kläpcha.
- Pästa, - sanub, – Nasten'ka, mindei.
Nasten'ka sanub:  - Sina mindei söd.
Hän i sanub:  - En sö, koske en.
Hän i päst’.
Mäni, mäni, ka tuli suur’ d'ogi, must, leved.
Seiži, seiži: «Mii pidab tehta?»
Kacuht’ ka hougi i tuli, sanub:  - Nasten'ka, ištte milei i tabate šahlįiš.
Toižhe rahdha i vei.
Mäni, mäni, ka tuli so, eisa proitta, muga i uppotab.
Tuli däniž, sanub:  - Ištte, tabate korviš.
Hippi, hippi i toi kuivale male, päst’ hänt.
Kahtes bedas i päznu om.
Mäni, mäni, ka tuli kor’b tihed, käzi ei mülünu.
Tuli kondii, hänele kaiken lomai, tegi orgos tropan.
Hän i proidi.
Mäni, mäni, tuli pertiine, punoze.
Adiv i sanub:  - Päivhapei licom, a minuhupei pordhil.
Pertiine azotihe, ka hän i proidi pert'he.
Proidi vaise, božž ženihon i küzub:  - Kuspei oled da kenen oled?
Hän i sanub:  - Tötuško, ed ehtnu sötta-d'otta, a küzud.
D'o nece ženih i tuli, hän nühaib i sanub: - Božuško, reskan hengen duhh om.
(A adiv-se škapha peitnuze).
Prihä se tuli ka i sanub:  - Reskan hengen duhh om silei.
Igaks žal’ liinob, adiv se hivä oli.
A božž-se i sanub:  - Ka tulnu om.
Prihä sanub:  - Kussai tulda ningomiš korbiš da d'ogiš?
Božž sanub:  - Ka tulnu om.
Hän škapašpei i päst’.
Adiv hippäst’, tuli, hänenke risteiti tervehtihe.
Gostili božannu, ženihon male i lähttihe höbol, telegal.

Ende eli ukk da akk.
Ukol da akal oli üks’ poig.
Nece mamm kol’.
Nu, koliškanz' bat't’.
Nece bat't’ kucuškanz poigan.
– Vot, sanub, – poig,  mina nügudi kolen.
Sina, poig, elä i rada, mise vandhad kuštteiž i sö, ka mise liib oliž medenke.
Nece bat't’ kol’.
Poig kaikuččel päival vandhad aji.
Batei käs’k rata sihessai, mise liib tegižihe söda ku medenke.
Nece poig: – Vaitti, libo probuida rata da küntta küläks.
Nece prihä radaškanz küläks, ka liib tegihe maged.
Prihä i sanub: – Proudan batei sanii: radad, ka liib tegese maged.
Bat't’ nakaži:  -Poig, naimha lähted, ka ken ezmäine vastha puutub, sida i ota.
Nece poig i zadumai naida.
Läks’ hän mecnikoimaha oružd'anke.
Läks’, ka hänele lindįine vastha tuli.
Necin lindįižen tahtel’ ampta, ka hän uugale d'o nagolo ištuze.
Nece prihä-se sanub: – Batei sanįi, mise ken vastha tulob, ka otta milei nece lindįine.
Necen lindįižen toi hän kodihe.
Eletaze, ka lindįine min voib rata.
Eletaze d'o koume päivad.
Nece prihä mäni rindal babįinnu.
Babįil i küzub: – Milei om todud lindįine akaks, bateil om kästtud.
Nece babįi i opendab: – Ota poutintrub i käske homen ombelta paid da kad'd'ad.
Nece prihä d'o tuli kodihe, ot't’, andįi truban poutnad, käs’k tehta paidan, kad'd'ad: – Mina olen otnu sindei emagaks.
Nece prihä läks’ mecha mecnikįimaha.
Nece lindįine ot't’, adivoks tegihe, adiv tegihe, ka što nado.
Necile prihäle paidan, kad'd'ad ombel’ i varnha ripput’.
Ka lindįižeks i kändihe.
Nece prihä tuli, ka par sobid ombeltud varnas.
Nece prihä babįinnu i d'oksob: – Babuško, sanub, – ombelnu om paran sobid.
– Vot, sanub babei, – homen möst käske sobid ombelta, a iče mäne to üks'voččid viceižid i sanu, mise män mecha, a iče vardiiče verejan taga.
Nece niižne paidad, kad'd'ad ombel’, vereile i läks’.
Nece prihä näggob verejan taga, mise niižne lujas krasivį.
Nece niižne tagaze proidiškanz', prihä hänt i tabaz’ i dotogo necen niiččen löi nenil viceižil.
Nece adiv d'o kändihe säkijaks zverikš: hän i gadaks, händikahaks.
Potom kändihe värtnäks.
No, nece prihä i sanub: – Nazad, zolota gora, naper'ot, moloda žena.
Nece prihä ot't’ värtnän katkeiž i kandon alle i pani.
Adiv tegihe, ka što nado.
I eläškat'he.
Adiv-se i sanub: – Aigiš, Van'uša, sina zavodid mindei opeta.
Hö eläškat'he.
Nu, toižiš maišpei tedišt’ prihä, mise om hivä adiv.
Adivon pidab otta  toižihe maihe.
No siga hiil oma d'agi-babad slugad.
Van'ušad i kuctaze carinnu.
– Vot, sanub, – Van'uša, sina maltad, sanutaze, detskijan suman lüuta.
Nece prihä sanub: – En  mina malta.
Nece murzeimennu i tuli, murzeimele i sanub: – Milei ninga kästtihe tehta.
Nu vot, murzein openz’ hänt i selgit’, kut lüuta.
– Mäne dorogad möto i siga künttaze serįjal höbol.
Nu vot, sina dergeida koume karvašt’.
Nece i mäni detskijan sumannu.
A siga maa d'o kaik träsiše.
– Ne träsis’ mat’-sįra zeml'a, na tebe podarki.
Nece ot't’, karveižed hiit’ sinna i sigapei lähttihe sumad, sundugan celijan.
Vot, nece prihä sundugan ot't’ pän pälagele i kodihe carile vöb.
Nened d'o slugad pordhil varastetaze: – Anda, mö vöm.
Nece prihä sanub: – Ken lüuz’ da toi, ka se i vöb.
Necen suman i vei.
Car’ sanub: – Min-že voin pän čapta?
Nece prihä möst kodihe läks’.
Nened slugad i möst zamekait'he: kuni ii izvotkoi prihäd, ka iisa otta murzeint.
Car’ sanub: – Van'uša, sina mahtad tehta carin longen.
Kaiked, okrome lindunmaidod oliž, siga kaiked oliž.
Nece prihä kodihe läks’, tuli murzeimennu i sanub.
Murzein sanub: – Mina sanįin silei, mise aigiš zavodid opeta, äi hlopotįid liinob, nece murzein sanub, – vere magatta.
Nece murzein kuna-se kävelz’ i tegi do togo longen, kaiked, okrome  lindunmaidod.
– Mäne, sanub, – vö i ala anda nenile d'agi-babįile vöda.
Nece prihä i vei.
D'agi-babad d'o pordhil siištaze: – Anda, Van'uša, mö vöm.
– En d'o anda, ken toi, se i vöb.
Nece car’ i sanub: – Kut mö voim hänel pän čapta, hän möst tegi longen.
Nece prihä möst kodihe tuli.
Proidi väheine aigad, i prihän möst kuctaze carinnu.
– Vot, sanub, – Van'uša, sina mahtad eläbid gusid tehta.
Se božiže:  - En mahta.
A hö sanutaze:  - Et tehne, ka tegeze pä čapta.
Vot nece prihä i sanub Nastasja-prekrasnajale.
– Näged, mina sanįin, aigiš sina zavodid mindei opeta, ak i sanub, – mä pakiče kuks aigad nenid kaks’ akad, kudambid pidab izvot’t'a.
Tuld'he, läh'the.
Murzein andįi paikeižehe entä mida kirdit’, nu i selgit’ hiid ičeze rodimijale male.
Nu vot, nene mänd'he, mänd'he kuverdan-se aigad.
Pertiine i tuli.
– Pertiine, pertiine, päivhapei ocin, miihepei pordheižin.
Pertiine azotihe.
Pert'he i mändhe.
– Fu, fu, tritsat tri goda žila, russkogo duha ne videla, russkii duh javilsa.
Nece prihä i sanub: – Babuško, hilläšti, čomašti.
Ed ehtnu sötta, ni d'otta, a rigehtid kidoštada.
Nece akk i küzub: – Kuspei tö olett, kuspei mänett?
Nece prihä i sanub: – Ninga i ninga, sanutihe: täs tehtaze eläbid gusid.
Akk i sanub: – Minun poigad tehtaze.
Vot, sanub, – poigad tuldaze, ka kuna tiid panda?
Hö tiid södaze.
Nece ot't’, pani ühten kaimloho, toižen pani toižhe, prihän – pän pälagele.
Vot, nene prihäd i tuld'he mecaspei: – Entä mida om russki duh pertiš.
– Old'he naku rahvaz, mamm sanub, – kästtaze gusid eläbid tehta hö.
– Mikš-žo pästid hiidazei?
– Vaitti, mina pordhile mänen, hiikaldan.
Mäni, trähni, hö i lähttihe.
Tuld'he pert'he.
Prihäd i sanutaze: – Mida kävelett?
– Kävelem, sanutaze, – tö maltatt eläbid gusid tehta?
Nene prihäd sanutaze: – Siičas, söm da d'om i tegem.
Söd'he, d'od'he i lähttihe tehmaha.
– Anda, sanutaze, – miile tänna pidatei mez’.
Nece akk mäni, akan i selgit’.
– No, vot, sanutaze, – tulid, ištte i nukkahta ala, a nukkahtad, ka sad korvale.
Nece akk, rouk, pidät’, pidät’ i nukkaht’.
– Nukkahtid?
Akk ii teda, mida sanuda.
Sanub: – Nukkahtin.
Hö – korvale, akk i riktihe.
– Anda toine pidatei.
Nece toine akk mäni.
– Nu vot, sina ala nukkahta, akale i sanutaze.
Akk nukkaht’, akale i sanutaze: – Nukkahtid?
Akk sanub: – Nukkahtin.
Akale päd möto korvale hlopni, akk i kol’.
– Nu vot, nugudi tule iče.
Nece prihä i mäni.
– Tulid, a nukkahtad ka i silei se-žo.
Nece prihä pidät’ i nukkaht’.
– Sina nukkahtid?
- sanutaze.
Prihä sanub:  - En nukkahtanu.
– A min tegid?
– A dumein.
– Min dumeid?
– A märgad mad, vei kuivad om enamb?
- prihä sanub.
- Märgad mad om enamb.
– Vaitti, mö mäam märičem, iilä proud, ka surm silei.
Mänd'he, märitihe - i märgad mad enamb.
Hänen proud i läks'.
Edeleze i pidatab.
Nu, möst i nukkaht’.
Möst sanutaze: – Nukkahtid?
– sanutaze.
– En, sanub, – dumein.
– A min dumeid?
– A dumein: pen’t mecad vei sur’t enamb om, mindei möto, sanub, – pen’t mecad om enamb.
– Vaitti, sanutaze, – mö möst märičem.
Nu vot, händast möto i läks’: pent’ mecad enamb.
I möst pidatab edeleze.
Hän i nukkaht’ möst.
– Nukkahtid?
– En, sanub, – nukkahtanu, a paikeižen kormanaspei otin.
– A nu vei, sanutaze, – mii om silei paikeižes?
Ottihe paikeižen, lugetihe: nece om hiide vävu.
– Oh, sanub, – mö hätkestįim, adiv om ottud i stolan taga išttaze, varastetaze  čas na čas.
Ottihe, teravašti nened gusid tegaltihe i sanutaze: – Kudamb miiš teramba vöb?
Üks’ sanub: – Mina vön časus.
Toine sanub: – Mina vön poles časus.
Koumanz’ sanub: – Mina sil'male panen, mignin i siga liinoba.
Nu, nece sil'male pani i migni.
Hö d'o pordhil oma.
Nece adiv d'o siga varastab, ii usko.
Adiv nägišt’, mise mänob prihä, d'o tulob.
Nece niižne d'ougal stolale i lavale hippäht’, ot't’ nene gusid kaivįi da päst’ vämmaha, adiv i sanub:  – Gusi, što možete igraite.
Nened gusid dotogo tehthe, stolad veretihe, narodad äjan riktihe.
A car’ i sanub: – Azota, ika kaikid d'o rikįid.
Nece murzein i sanub: – Gusi, što možete, to i igraite.
Nece car’ sanub: – Täizö, azota!
A prihä sanub: – Kirditaned kaikele carstvole carikš, ka askei azotan.
Nece car’ ot't’ i kirdit’ carikš i tänambei siga eletaze.

Endei eli mužik da akk.
Hiil oli üks’ tütär – Nastasja kuudeižed tukeižed.
Mužik i sanub:  - Mili pidab lähtta kunani burlakįhe, dengid samha.
Nece mužik astį, astį i d'oda zahoti.
Koverdaze kaivįižehe vett d'omha, händast meccine tabaz’ bardas i sanub:  - En pästa!
Andadįk tütren Nastasjan mehele?
Hän i suuli, sanub:  - Andan, vaise pästkat.
Händast i pästtihe.
Tulob mužik kodihe, hö akanke pagetaze, a Nastasjan dättihe kodihe.
Nastasja voik, voik, voik.
Oli hiil, kozleine, kozleižele i sanub: - Kozluško, kuna milei pageta?
Kozleine i sanub:  - Ota, ličte ol'gtukhu i mina sindei sidon regudehe i piitan sindei.
Hän mäni tukhu i kozleine sidį regudehe, i hän läks’ pagoho.
Vedi, vedi, ka tulob meccine vastha, küzub: - Nägidįk Nastasjan?
- Nägin, nägin, sanub, – pordhil ištub da tiiletįi šuukįžed paidad omblob.
Siid mäni, mäni, ka tulob toine meccine vastha, ka möst küzub:  - Nägidįk Nastasjan?
– Nägin, nägin, sanub, – pordhil ištub, tiiletįi šuukįžed paidad omblob.
D'oks’, d'oks’ kozleine, siiriči därved pagetihe, a meccižed ii tetud tulda sinna.
Mäni ka därven taga pertine siižub,  punoze.
Öks taričeze.
Pertižes Ivan-carevič eläb da baba-jaga tütrenke.
- Ettįk pästkį öks?
– kozleine taričeze.
- Öks pästam, vaise regutt dätä pertesehe.
Kozleine sanub:  - En d'o däta, kus iče siga i regutt.
I loučan alle pani.
A Ivan-carevič ehtkįžel šarįžel vätaze, vereteldaze šarįne.
Nece Nastasja i ottab šarįžen i piitab.
Ectihe, ectihe ka lüuta ii viigi.
Ka Ivan-carevič sanub kozleižele:  - Kenni om silei regudes.
Kästtihe aveita ol'gtuk, ka sigapei Nastasja i lüutihe.
Ivan-carevič sanub:  - Otan mina ičelin Nastasjan, a baba-jaga däb sinna.
A baba-jagan tütär i sanub Nastasjale: - Lähkam minunke külbmaha Änižele.
Änižele mäba.
Baba-jaga rippustab kiven kaglha i uppotab Nastasjan.
Tulob i sanub Ivan-carevičale, mise Nastasja ii tahtnu eläda i pagen’.
D'o pidab kozleine rikta dei söda.
A kozleine i sanub: - Pästa mindei.
Ivan-carevičale sanub:  - Mäne.
Kozleine kut mänob därven randale i huikotab.
Nastasja sanub:  - Embį mina lübuda, suur’ kivi om kaglas.
Tuli kozleine voikusine, ka Ivan-carevič küzub:  - Mikš oled voikusine?
Ka kozleine sanub:  - Nastasja om vedes dei suur’ kivi om kaglas.
Ivan-carevič d'oks’ dei Nastasjan i vedi vedespei.
Tuli dei Nastasjan ot't’ akaks, a baba-jagan rikį dei tütren rikį.

Endei eletihe kupec i kupčih.
Oli hiil üks’ poig.
Poig i sanub:  - Papa, mili pidab naida.
– Nu, keda mö otam?
Algį otkį bohatad, otkam bednį da čoma.
I poig i nai, čoman murzeimen i ot't’.
Eläb poig hivin, toine tošt’ navedtaze.
Nece bat't’ i sanub poigale:  - Voidįk ajada Ribinskijale tavaraha?
Andį koume ast't'ad i poig läks’ tavaraha.
Poig läks’ i andį murzeimele kuudeižen kolceižen, suukįžen vöhuden.
Nece poig aji Ribinskijaha i tavarad gruzi ast't'ad töuded i läks’ kodihe.
Äništ’ möto ajetihe i döl tabaz’.
Hö, näged, toižideke kupcideke vätaze karteihe.
Ühten kupcanke sporiškat'he.
Sanub:  - Mina tusttun akad mötö.
Toine kupc sanub:  - Ala tusttu, možet hän, akeiž, tusttub mindei möto...
Nece toine kupc mänob noidan akannu i sanub: - Mäne murzeimennu i vargasta hänel vöhutt.
Hän, noidakk, mäni teraveidešti murzeimennu, a murzein kil'betin lämbitanu oli, a noidakk necen akeižen kil'betihe ot't’ i necen vön i vargast’.
Vöb sinna i andab kupcale, a kupec sanub mužikale:  - Kacu, akeiž selgit’ vön, kudamben dätid.
Nece kupc i usk, mise vö on hänen.
Hän viinan d'oškanz’.
Aji kodihe ka murzeimenke ii ni zdorovod annu, ehtkįžel mužik sanub:  - Lähkam guleimaha, mina kaiken sili starinįičen.
Händast mänitab sildale i d'ogehe lükeidab murzeimen.
Murzeimen vett möto kandįi i toi rįbakįde pertižennu.
Rįbakod nägištet'he i vedespei vedetihe eläban.
Murzein oli lujas čoma.
Murzeimen ottihe emagaks pertižehe.
Hän abutab rįbakįle, kalad kiitab.
A nece mužik suuditihe kümneks vodeks.
Nece murzein mänob carile kuharkaks.
Nece car’ om ravaz, hän lujas navedib murzeimen, mise čoma om.
A car’ se käub türmha kacelmaha türömščikįd i hän, murzein, i sanub carile:  - Papa, ota mindei kacmaha türömščikįd, miččed oma.
Hänenke ku mänob, papazeke, türmha kacmaha, ka mužik-se siga ištub.
Murzein i küzub:  - Kut sili om nimi?
Hän i sanub:  «Sina ved oled minun mužik.»
Mužik i langen’ kombuleze, voikaškanz’ i sanub:  - Edįk sina ole minun akk?
– Papa, sanub, – nece от minun mužik.
Hän ii teda, mise mindei vedespei vedetud.
Nece car’ toižel päival mäni dei päst’ türmaspei i ot't’ händast poigaks, a murzeimen tütreks i nugune eletaze.

Amu ende mužikal oli koume poigad.
Kaik hiide pereh eli kodiš.
Hö vuus'o ii mahttud pagišta venäks.
Bat'aze kaiken tahtel’ hiid ougotada burlakįihe Piterihe, no bed oli kaik ses, mise hö ii mahttud pagišta venäks.
Bat'aze sanub:  «Poigad, pidab opetaze venäks pagišta, a potom napravin kunani tiid burlakįihe.»
Vanhambale poigale bat't’ andįi sada rubl'ad dengad i napravi Piterihe opemahaze.
Poig läks’ sinna d'ougei, sikš mise sinna dorogįd železnįid ii olnu i vett mötö parahodįd ii kävelnu.
Asttes dorogas proidi äi aigad, no vs'o-že poig väzį dorogas, no doidi.
Hän tuli Piterihe derevnäspei, kaik hänele oli neznakomį, no tulnu opemahaze venäks ka pidab ičeze az'z’ sprouda (opetaze pagišta venäks).
Astub suuride pertide keskes, pitkid ulicid mötö.
Küks’ kaks’ ravast akašt’, kudambad mikš se sanad tverditihe ičeze keskes: «Mį, mį...»
Nece poig kuulišt’ nened sanad «mį, mį» i duumeib, mise ninga i pagištaze vanäks i duumeib:  «Mina openzimįi pagišta».
I hiviš meliš läks’ srazu kodihe.
Kaiken dorogan tverdi: «mį, mį, mį, mį», mise ii unohtada.
Tuli kodihe hiviš meliš, ba'aäleze sanub: «Mina d'o openzimįi pagišta «mį, mį, mį, mį».
I tverdi polen časud.
Nu, bat'aze sanub:  - Molodec, teravas openzitįi pagišta.
Nuguni void mända burlakįihe.
Vaise opeta pidab völ kaks’ poigad i lähtett kaik koume burlakįihe.»
Bat'aze andįi sada rubl'ad keskmeižele poigale i sanub:  - Mä, opete sina venäks pagižmaha.
Läks’ mugažo keskmeine poig.
Tuli Piterihe ühtennu sildannu, siid siištihe kahten inženerad i lattihe stroida sildan uuden.
Üks’ hiiš sanub:  - Pidab tehta ob'azatelno.
- Konečno delo!- sanub toine.
Nece poig kuulišt' nene sanad «konečno delo», duumeib, mise «openzimįi pagišta venäks» i teramba läks’ kodihe.
Kaiken dorogan tverdi, mise ii unohtada nenid sanid.
Tuli kodihe hiviš meliš.
Bat'aze sanub:  - Kut az'z’ad, poig, d'o openzitei pagišta?
Novei, kut pagižed?
Poig zavodi tverdida:  - Konečno delo, konečno delo, konečno delo.
Hätken mugažno tverdi.
Nu, bat'aze sanub:  - Pidab i koumanz’ poig opeta, noremb.
Andįi sada rubl'ad, i se mugažno läks’.
Tuli Piterihe ühtennu pivnijannu i nägob gorodovijad kahten käzipoliš vedetaze lujas humalaššen mužikan, se hiikeib:  - Za čto, ni po čto, za čto, ni po čto!
Poig kuulišt’ nened sanad «za čto, ni po čto» i duumeib: openzimįi d'o pagižmaha venäks i läks’ kodihe, i nened sanad tverdi kodihessei.
Tuli kodihe bat'azennu i sanub:  - Papa, mina hivin openzimįi venäks pagižmaha.
- No, hivä, molodec, poig, novei kut pagižed.
Poig časun üneižen [tverdi]:  - Za čto, ni po čto.
Batt’ hiviš meliš: hot'a openzin poigid venäks pagižmaha, no pidab hiid napravida burlakįihe, nuguni venäks mahttaze pagišta.
I sanub poigile:  - Mängat Piterihe burlakįihe.
Ned poigad sädihe i lähttihe.
Asttaze d'o nell päivad.
Nägištet'he kolian.
Pagištaze toine toiženke:  - Min pidab necinke kolianke tehta?»
I soglasihe kantta derevmn'assei.
Vaise tahteltihe otta, vdrug asttaze policeiskijad.
Podoittihe hiidennu i küzutaze venäks:  - Ken rikįi?
Vanhamb venäks openuze pagižmaha poig i sanub venäks:  - Mį.
Policeiskii küzub:  - Za čto?
Noremb sanub, openuze pagišta venäks:  - Za čto?
Ni po čto!
Policeiskii sanub:  - Tiid pidab arestovat’.
Keskmeine poig mugažno openuze ka sanub: - Konečno delo!
Policeiskijad hiid zaberit'he i däl'ges bat't’ poigid ii vįinu lüuta.

Bohat vel'l' oli kuudantegii, a gol'l’ vel'l' oli luudįdetegii.
Ühten kerdan gol'l’ läks’ mecha tomha luudįde oksid, mecas nägišt’ čoman lindun i duumeib: - Kut pidab nece lind sada?
Ot’ kirvhen, taci lindhu i rikoi lindun.
Tob kodihe, vellele sanub:  - Miččen bude lindun rikoin.
Bohat vel'l' sanub:  - To tänna.
Hän toi.
Bohat sanub:  - Mö milei.
Gol'l’ sanub:  - Ota.
– Äjanįk maksab lind?
Gol'l' sanub:  - Kaks’ rubl'ad.
– Ota dengad.
Bohat vel'l' ot’ lindun, känd’ oiktan suugan, kaccub – om kirditet:  "Ken necen lindun söb, sel liinob suur’ vägi".
Ot’, känd’ huran suugan, siga om kirditet: «Ken necen lindun söb, sel liinob d'oga ön pölusen ai viiž rubl'ad, kuudeine monet.»
Bohat vel'l' käskob ičeze akale:  - Žari nece lind i ala anda nikelle, krome vaise mili söda.
Necel aigal tuld'he gol'l’an vellen lapsed i necen lindun söd'he i lähttihe vereile.
Tuli emag tanhalpei, kaccub – žarkijad iilä.
Mii nugutte tehta?
Ot', kukįil pän čapoi i tegi toižen žarkijan.
Tuli kodihe mužik [sanub]:  - Anda, ak, söda.
Ak hänele necen žarkijan andoi.
Hän sei.
Ver’ magatta i homesel nuuz’, väged ii ližanu i kuudašt’ monetad ii olnu pölusiš.
A gol'l’an lapsed nuustihe, hiil ližan’ väged i molembil oli üksin monetin kuudeižin pölusiš.
Neciš päliči gol'l' vel'l' bohattui.
Bohatale vellele tegihe zavidno.
Kucįi vellen fateraha:  - Kuule vei, vel'l', silei om pertiš ii čistį duh, nened lapsed oma silei čortad, hiid sina izvodi, bude däda ičelįiž eläbaks.
Tuli vel'l' kodihe, sanub akaleze:  - Kuule vei, ak, miil pertiš om pahad az'z'ad, lapsed miid riktaze, mii pidab nugune tehta?
Ak hänele sanub:  - Pidab mecha vöda i sinna dätta.
Ahttihe lapsile üksin höbįin i koirin i oružd'an.
- Lapsed, tänambei lähtem sen'he, tö lähtett höbįil, otkat oružd'ad i koirad.
Muga i teht'he.
Mänd'he mecha kümnen virstan taga i segoitet'he lapsid, dättihe sinna, a iče lähttihe kodihe.
Lapsid tabaz’ pimed ö.
Lapsed i sanutaze:  - Mida nugune tegem?
Pidab tehta lämįi.
- Tege sina, vel'l', lämįi, a mina san žarkijan.
Mäni väheižen aigad, kaccub: edes kondi kahten poiganke.
- Nugune mina ambun.
Kuulob, kohdi pagižeb:  - Ala ambu, mina andan sili poigid, hö sili prigodiše.
Nece laps’ ii ni ambnu, a ot't’ poigid kondjalpei i vei vellele:  - Ala pästa nikuna, vel'l'.
A se muga i tegi.
- Mina möst lähten, enįk keda sa žarkijaks.
Möst läks’.
Vähän astub, tulob vastha däniš.
- Dänišan mina ambun.
Däniš sanub:  - Ala ambu, ota milei kaht dänišutt, hö sili prigodiše.
Muga i tegi hän.
Toi vellele i sanub:  - Möst toin kaks’ zverid, min tegem, žarim vei dätam?
Toine vel'l' sanub:  - Ii pidä žar’da.
Ladihe pimed ö.
Verd'he magatta velled.
Magatihe ön, tuli homez, pidab mända edeleze.
Mänd'he hö mecad möto kaiken päivan.
Ehtbokas tuli dorog.
Mäba hö dorogad möto.
Tuli kaks’ tesarad.
Noremb vel'l' sanub:  - Mina lähten oiktale.
A vanhamb vel'l' sanub:  - Mina lähten hurale.
Necel sijal hö i dägįihe, toine toižele sanutihe, kut pidab uuz’ kerd lüuta toine tošt’.
Noremb vel'l' i sanub:  - Dätkam mö tänna üks’ stokan vedenke.
Kudamb miiš tulob nakhu i kacub, vezi om bude sportnuze, sida vel't iilä eläbad.
Anttihe kätt i iče lähttihe.
Noremb vel'l' tuli lidnha, küzub rouhal akal: - Iik sa mili faterale tulda?
Akeine sanub:  - Voib.
Hän azotihe, küzub akeižel:  - Mikš oma lidnas mustad flagad ripputet?
Akeine sanub:  - Homen carin tütren vödaze drakonan mäthale gadale sömaks.
Nece gad om sönu lidnas kaikid niiččid.
Nece önik sanub:  - A sabįk mili mända sinna kacmaha?
Akeine sanub:  - Voib.
Tuli uuz’ homez.
Nece önik osedlaič höbon, ot’ koiran, kond'd'an i dänišan.
Tuli edel kaikid sille mäthale i varastab.
Päliči pordon tod'he carin tütren i dättihe mäthale, a iče kaik svita läks’ tagaze lidnha.
Tuli se aig, tegihe döl, šumiškat'he puud.
Kuulob – tulob gad.
Hän ot’ i plitale ištįihe, kacub – pliitha om kirditet:  «Ken necen plitan lendab, plitan al om sabl’ i posudin vägevad viinad, ken necen viinan d'ob, se voiškandob vladet’ necil sabl'al i necil sabl'al pobedib gadan.»
Hän muga i tegi.
Hänel tegihe suur’ vägi.
Tuli gad, gadal oli kaks'toškime päd, gad i sanub:  - Mina pakičin ühten, a siid om kaks’...
Läks’ hiilazei boi.
Silač čapįi kuuz’ päd i hänel värištįi sabl’.
Toižen kerdan mahni, čapįi nel'l' päd i sabl’ katten’.
Hän sanub koirale:  - Abutagat mili rikta gad.
Koir, kondi i däniš hiitihe družno, rasttihe däl'gmeižed kaks’ päd.
Nece silač i ihastįi.
- Nugune, hän sanub, – az'z’ om tehtud, pidab tehta lämįi.
Teht'he lämįin, čaptihe hilliile necen gadan, pand'he lämįihe, a žezlad (kelideke) bogatįr’ ot’ ičeleze.
I läks’ nece sijalpei i tuli butkha, kus oli carin tütär, se oli poleleze kolnu.
Bogatįr' händast nuust’:  «Ala varaida, gad om riktud.»
Se ii veri.
«Kacu naku om sili kaik dokazatelstvo, kacu «žezlad»,  om kaks'kime nel'l' štukad.»
Carin tütär händast terveht’, andįi hänele kuudeižen kolcaižen i nosovijan paikan, a zverile sidei šuukįžed lenteižed kaglad möto.
Nece niižne sanub:  - Nugune muga tegem...
Sanub bogatįr’:  – Mina tahtįin magattaha.»
Koirale sanub:  - Karauli kuni mina magadan.
Koir karauli väheižen, kondjale sanub: - Karauli, mina veren magattaha.
Kondi kacii väheižen i sanub dänišale:  - Kacu väheine, mina veren magattaha.
Däniš kacii väheižen, mugažo ver’ magattaha.
Nugune kaik magataze, a carin tütär ii magada.
Necel aigal sel'git’ car’ necile mäthale ičeze slugan:  - Mä, riža völ, iik ole minun tütär eläb i to tänna mili sana.
Se muga i tegi.
Tuli hän mäthale, kacub – carin tütär om eläb.
Hän hänel küzub:  - D'o oli gad?
Carin tütär sanub:  - Oli, gadan rikįi nece mez’, kudamb magadab kondijanke, koiranke i dänišanke.
Carin sluga sanub niiččele:  - Sanu, mise mina rikįin ičiiž batäliiž, a ed sanune, ka mina silei pän čapan.
Carin tütär andii soglasijan.
Carin sluga ot’ sablän kädehe i čapii pän necil bogatiril.
Sluga i carin tütär lähttihe lidnha carinnu.
Car’ küzub:  - Mida igas ii olnu, mina ičelįin en veri, mise nece minun silmihe d'aviše tütär.
Sluga sanub:  - Enambad nece gad ii koske nikeda, mina händast rikįin.
Car’ sanub:  - Neciš hüvudes mina andan sinun taga tütren mehele i polen ičiin mad.»
I teht'he svad'ban.
Necel aigal libįi däniš, nuustab kondijan i koiran:  - Miil om bed – ižandal om pä čapetud.
Kondi i koir verdutihe dänišan päle: - Mö sindei rikom neciš az'z'as.
Däniš sanub:  - Algįi rikkį, mina necen az'z'an ladin, pästkat mindei vaise mecha.
Koir sanub dänišale:  - Mä i päliči časus tule tagaze.
Däniš läks’ i toi eläbad i kol'l'an vett, sanub:  - Pidab nugune voita ižandale kagl, i pä panda tagaze.
Muga i teht'he.
Vaise pä pand'he ii muga, a sel'ghapei rožin.
Siid voithe eläbal vedel, bogatįr’ i nuuz’.
Kaccub – iilä pä muga.
Koir verdįi dänišan päle:  - Ed muga tehnu, mina sindei ratkeidan.
Däniš sanub:  - Voikam möst kol'l'an vedel.
Muga i tehthe.
Pän hiittihe irdale i pand'he uudheze, voit'he eläbal i kol'l'an vedel.
Bogatįr’ nuuz’, sanub:  - Mikš milii laskitei hätken magata?
Koir hänele sanub:  - Sikš mise mö kaik magazim.
Bogatįr’ sanub:  - Kus-žo om carin tütär?
Däniš sanub:  - Hän kodihe läks’.
Bogatir’ sanub:  - Lähkam i mö kodihe.
Ištįihe höbole i lähttihe kodihe.
Tuld'he möst necile faterale.
Tuld'he i küzutaze babeil:  - Babuška, mikš oma lidnas čomad flagad ripputet?
Se sanub:  - Carin tütär lähtob mehele.
Bogatįr’ küzub: «Kenen taga?»
Se sanub:  - Slugan taga, hän spas carin tütren, a neciš päliči car’ andab tütren mehele i polen mad ičeze.
Bogatįr’ küzub:  - Babuško, sabįk miile mända svad'baha?
Babei sanub:  - Kaikile voib.
Bogatįr’ i läks’.
Pani carin tütren kol'can kačasormele, sidįi träpican, mise ii nägiiš.
A car’ oli annu prikazan: svad'baha pästta vaise tervhid.
Konz hän tuli carskijaha dvorcha, dohtur küzub:  - Mikš om sor’m sidotud?
Bogatįr’ sanub:  - Däniš puri.
– Kus om däniš?
Hän sanub:  - Kalidorale om dättud.
Dohtur slugale sanub:  - To tänna.
Sluga toi.
No dohtur sanub bogaįtrile:  - Pidab sor’m kacta.
Necel aigal koir, kondi i däniš mänd'he sinna kus old'he nevesta i ženih.
Nevesta lüubi kondid.
Hän ot’, dročib kädel kond'd'an kaglad möto i puutįi lenteine kädehe.
Nevesta sanub:  - Necen zverin mina nähnu olen sel mäthal, kus mindei tahtel’ gad söda.
Ženih ot’ pahan mel'he.
A dohtur hiit’ träpican sormespei i sanub:  - Kuss sina otid necen kol'can?
Bohatįr’ sanub:  - Mili podari carin tütär ses az'z'as, mise mina rikįin gadan.
A dohtur doloži ičeleze carile.
Pidab hiitta sanad, kut om puutnu kol'c necile mehele.
Car’ kucįi necin bogatįrin ičeze komnataha i küzub:  - Kut silii puutii nece kol'c?
Hän möst sanub sen, min sanįi bogatįrile.
Car’ völ küzub:  - Om völ miččid dokazatel'stviid?
Bogatįr’ sanub:  - Om!
Dokazatel'stv om: kol'ceine, nosovi paikeine, kaks'kime nel'l' žezlad gadaspei, kudamen mina rikįin.
I koir, kondi i däniš, hiile oma sidotud kaglale šuukįžed lenteižed, sidįi tiide tütär drakonan mäthal.
Necen kaiken faktan tedištet'he, car’ sanįi:  - Bude želaid otta händast mehele, ka sina liined minun vävu i andan polen mad.
Necen kaiken muga i teht'he.
Vät'he svad'ban.
Däl'ges svad'bad kuįci car’ slugan, küzub slugal:  - Ken silii käsk mänitada carin.
Neces vigas päliči kahtes časus silei liinob hiittud pä.
Däl'gele necida svad'bad carin prikazan vįpolnithe: slugal čapetihe pän, a bogatįrin taga anttihe tütren.
I nece bogatįr’ däl'ghe kaiked pirovanjad läks’ mecha ohotimaze.
Ot't’ höbon, koiran, kond'd'an, dänišan i mecas hän ödui.
Tegi lämein kuzen alle i tahtlob ön magata.
Kuulob kuzespei paginan:  - Milii vilu om.
Carin vävu sanub: «Laskte alahaks i lämbitelde necil lämeil.»
Kuzespei sanub:  - Mina sinun zverid vareidan, sinun zverid mindei purdaze.
– Ala vareida, ii koskkoi.
Kuzespei möst pagin om:  - Kuule, nor’ mez’, ota oks, kudamen mina tacin i paina hilläšti ičiiž zverid.
Carin vävu muga i tegi.
Iče, höbo, koir, kondi i däniš tegihe kiveks.
Tuli necile tesarale vanhamb vell, o'tt’ kädehe stokanan, kaccub, vezi om sportnuze i dumeib: «Minun vel't iilä eläbad.
Pidab mända nugud' hänen dorogad möto».
Läks’ hän sida dorogad möto, kuna mäni noremb vel'l' i tuli lidnha.
Kaccub, om kirditet prikazad, podpis’ om pandud caril.
Prikazan oli kirditet caril: «Kadįi nor’ vävu, ken lüudab, sille andan hivän höbon i nel'l' tuhad zolotad.»
Nece vanhamb vel'l' lugi prikazan, mäni, lüuz’ ičeleze fateran i fateran ižandal küzub: - Ken mugįtte om vävu?
Fateran ižand sanub:  - Oli tulnu mez’, en teda kuspei, höbol raccil, koiranke, kond'anke i dänišanke i tegi vot ningoman az'z'an: päst’ surmaspei carin tütren, siš päliči puutįi carin vävuks.
Vanhamb vel'l' ott’ päha: Pidab lüuta vel'l'.
Läks’ hän samha lihäd mecha.
Tuli necile sijale, kus om vel'l'.
Ladihe ö.
Tegi lamein, pani lindun kiitta.
Kuulob kuzespei paginan:  - Milii om vilu.
Alahanpei hänele om otvet:  - Laskte, lämbitelde.
– En rohti, sinun koirid vareidan.
Na, ota viceine i paina ičiiž koirid, ika mindei purdaze.
Alahanpei sanub:  - Ala vareida.
– En rohti.
– No ka ed rohti, ka mina sindei lasketan,- sanub vanhamb vel'l'.
A kut sina mindei lasketad?
– Kebneidešti.
Ot't’ oružd'an kädehe, pani patronan oružd'aha.
- Völ sanun: laskte alahaks.
Hän ii lasknuze.
Hän ot't’ i ambįi ulähaks sihe meheze, a se mez’ nagranke sanub:  - Oli sinuniččid da kaik sinun al.
No, alembeine sanub: «Sanu, kus om minun vel''l, a ed sanune, ka mina sindei rikon.»
Kuzespei sanub:  - Sinun pul’k mindei ii riko.
Alembeine ot't’, tegi ristan pul’kha, ambįi ülembeižele i ülembeine langen’ hänennu.
A alembeine pol’g hänele kurkule.
No, necile volšebnikale mända oli ii kuna...
Nuust’ hänen vellen, höbon i zverid.
Nuustihe, velled kaburzihe, tervehtet'he i lähttihe carinnu.
Tuld'he hö carinnu.
Carin vävu i sanub:  - Nece om minun vel'l', mö olem segoitut, miid batei kadot’ mecha.
Vot hän nugude lüuz’ mindei, a mina toin händast sinunnu».
Mii oli kirditet prikazas, sen car’ i maksįi.
Däl'gele necida tegi svatule balun.
Necil balul vanhamb vel'l' kert’ ili gulei i mina, Kuzov, necil balul olin, pivad dein küläks, huulįd möto vod’, a suuhu ii puutnu.
I humalzįin i car’ mindei potki irdale.

Ende eletihe ukeine i akeine.
Mad heilaze ii olnu.
I vot semetihe hö nagrišt’ ičeze pertin päle.
I vot kaikuččen päivan ukeine kävelob kacmaha kut kazvab nagriž.
Ezmeižel päival nagriž kazvei kopeikan surččeks, tošpäan nagriž kazvei koumen kopeikan surččeks, a koumandel päival – pätakon surččeks.
Nelländel – d'o askei blödeižen surččeks.
Tuli ukeine kodihe i sanub akeižele: – Kacu, akeine, nagriž pidab otta, eika kazvab lujas suureks i labotab miide pertin.
Akeine sädihe i lübįi pertin päle nagrišt’ otmaha.
Töuden havadon väli gurbha i zavodi päzda soumad möto, no käded akeižel väzd'he, akeine langen’ alahaks ägesšorpįile i rikeihe.
Ukeine veik, veik i pani akeižen potletaha, a iče läks’ veikteid ecmaha.
Tuli kana vastha:  - Kuna astud, ukeine?
– Veikteid ecmaha.
– Ota mindei.
– Mahtadįk voikta?
– Mahtan.
– Nu ka ištte regehe.
Potom tuld'he vastha däniš, rebei, händikaz i kondi.
Ištut’ ukeine kaikid regehe i toi kodihe.
Soubaz’ heid potletaha akeižennu, a iče läbi lavas küzelob veikteil:  - Dö veikitt?
Sed sanutaze:  - Käduded i d'ougeižed d'o veikim.
Potom ukeine mest küzub:  - Dö veikitt?
Veiktijad sanutaze:  - Veikim dö.
Aveiž ukeine verejan potletaha, a veiktijad d'oste pagod lähttihe.
Kaccub ukeine, ka akašt’ d'o eilä.
Kuni veiktihe da sini akeine i söd'he.
Tuskas ukeine ot’ havadeižen, pani havadeižhe käžiižen i čutaban labideižen i läks’ kuna pä kandab, kirvhudenke.
Mäni, mäni, tuli pertiine, kuulob, siga lujas düreitaze.
Mäni ukeine pert'he i näggob čuudan: mužik päčilpei hüppib štanįihe, a ak seižub päčinnu i štanad piddab.
Ukeine sanub:  - Ajanįk andatt, jesli mina opendan štanįid pammaha?
Mužik andei hänele sada rubl'ad.
Ot’ ukeine dengad i läks’ tagemba.
Näggob, seižub pertiine i eilä ni üht iknad.
Näggob, mez’ d'okselob puzunke se vereile, se pert'he.
Küzub ukeine mehel:  - Mikš sina d'okseled?
Mez’ sanub:  - Pertišpei kandišen pimedan vereile i vereilpei svetan pert'he.
– Äjanįk andatt dengįd, jesli mina tegen svetan teile pert'he?
– Kaks’ sadad andam, sanub mez’.
Silei ukeine ot’ kirvhen i čapei iknan pert'he.
Ot’ dengad i läks’ tagemba.
Mäni, mäni, näggob pertiižen.
Tuli i pakičeze öks.
A neciš pertiižes kaikuččen ön söd'he krotad mez’.
I vot ižand ihastįi, pani ukeižen otdel'nijaha komnataha magatta i duumeib iče: «Pust’ södaze krotad, takouski mužik om.»
Ver’ ukeine komnataha i kažiižen ot’ havadeižespei i pani laptaha.
Homesel heraštihe, ka laval kogo kolieid krotid: kažiine kaikid rikei.
Ižand küzzub:  - Kut sina rikeid ningoman kogon?
Ukeine sanub:  - Milei om zveriine, kudamb rikkob, a jesli annet dengeid, ka mina teiletei datan.
Ižand andei dengad i läks’ ukeine kodihepei.
Tuli laptemba i näggob: hänen pertin sijas seižub suur’ hivä pert’.
Mäniškanz’ laptemba i näggob: lähtob pertišpei bohat mez’ i ozutab kädel, miise: «Ala tule laptaha i lähte necil ploššadilpei.»
Ukeine ištįihe kivele i voikud voikaškanz’ i veik sen verdan, miise hänen kündlišpei tegihe suur’ Äniine i uppot’ bohačun kodin.
I ukeine läks’ hiviš meliš edeleze i edeleze.

Ende eletihe ukk akanke.
Lapsid hiil ii olnu.
Ukk käveskel’ kaikušti mecha radole haugod čapmaha, a akk oli kodiš, emagįičihe kodiradol.
A mužikad ičeze ii navednu.
Oli maks.
Kut, nägettįk, mužikad se ii navednu, ka kaikušti hänen edes ozuteliihe läžus.
Kerdan läks’ mužikaze mecha haugod čapmaha.
Tuli maks besedale, viinad d'oškatihe, kargud paniškat'he.
Mužik necida ii tenu vuus'o, mise ii todeks akaze läžub, mikš mise akk mahtįi pritvor'aidaze kaikušti.
I vot maksanke gul'aitaze ii üht kerdad.
I kerdan necin gul'ban aigan tulob pakičii liibad pakimaha.
Akk kargaidab, konz uksen avaiž pert'he pakičii, maks vändab garmoliihe.
Nägob pakičii, mise ninkįine az'z’ om i žaliihe ukole.
Starinįič kaiken, mii pertiš hänel tegihe.
Ühtel aigal tuli mel'he pakičijale, sanub ukole:  - Ličte sina havadoho, i mina sel'gan taga ven sindai ičiiž-žo kodihe i havadonke panen loučan alle, a iče pakičemįi akalaiž öks.»
Hö muga i teht'he.
Mužik mäni havadoho, lend’ pakičii havadon ičeze sel'gan taga i läks’ astmaha ukon akazenno.
Tuli pertesehe, avaidab uksen pert'he, sanub:  - Sula sina emag, usko mindai, ole hüvä.
Astun pit’kaspei dorogaspei veššideke, olen väznu lujas.»
– Oi, embįi pästta öks, mužikad iilä kodiš.
– Ka pästa, pästa, ala d'o pahaks ota, ii laji sinun mužik, mina händast tedan.
Akaze uskalzihe, päst’ pakičijan pert'he öks.
Siid-žo i sanub pakičii:  - Kuule vai, emagaine, mina panen havadonke veššid loučan alle, a iče lübun pačile venumaha.
Akk sanub:  - Ka pane loučan alle i lübu päčile, siga om läm magata.
Pakičii muga i tegi, lübįi päčile, ver’.
Kuulob, tulob maks garmolinke.
Akk oigendab stolan i viinan panob.
A siid ii äjad aigad proidnu, ištįihe maksanke stolan taga i zavottihe viin d'oda.
Tegihe humalaššiks, maks vändaškanz’ garmoliihe, akk kargeidaškanz’.
Päčilpei pakičii i sanub havadole:  - Kacelte hilläšti, havad, kacelte hilläšti loučan ali.
Siid laskihe pakičii päčilpai, mest ot't’ havadon veššideke sel'gan taga i läks’ veraile.
Päst’ havadospai roukan mižikan.
Sanub mužik:  - Spasibo sili, pakičii, mina tedištin nuguni akan läžun.
Toižel päival akk läžus.
Käsk’ mužikale kül'betin lämbitada.
Mužik lämbit’, a kuni kül'bet’ lämbiz’, sini kävįi mecha koivįižihe.
Tuli mecaspai kodihe, küzub:  - Emag, kül'bet’ d'o om vaumiž?»
– Vaumiž d'o om, sanub akk.
- Vaumiž om ka oigenda ol’g dorogašt’ möto kül'betihe mändes.
Läks’ akk ukonke kül'betihe.
Riičihe.
Ukk i sanub:  - Mäne lübu mariile.
Nu, vaumiž oled?
Mina lüumed panen.
Akk sanub:  - Vaumiž.
Mäni ukk pertesehe, ot't’ batogan koivįižen, da muga peksta zavodi akan.
Ii olnu siid hänele aigad konz dumaida, läks’ pagemaha kül'betišpai.
A ukk kidoštab taganpai:  - Ol'ged möto d'okse.
Ii olnu siid ol'ghesai.
Kaik läžu hänel ses päivaspai läks’.
I siga tähasai eletaze.

Eli uk da ak, ukol da akal lapsid ii olnu nikeda, eletihe rouhazessei kahten.
Vot, dumaitihe uk da ak: tehkam savesiine prihäine-Van’ka.
Ottihe, savest kaidihe, topstihe i tegiba savesiižen Van’kan.
Kuivatihe i pand'he čogaha stolan taga.
Nece savesiine Van’ka pagižeškanz’: - Deduško, sanub savesiine Van’ka, – mina sindeiž sen.
Ot’ dei necen ukon sei.
Toižel päival sanub:  - Babuško, mina sindeiž sen, sanub.
Ot’ dei sei necen akan i män’ vereile.
Astub murzei vedele kahten vädranke.
- Murzei, sanub savesiine Van’ka, – mina sindeiž sen, deduškon siin, babuškon siin i sindaiž sen.
Ot’ dei sei akan vädrįideke, dei kogonaze.
Astub edeleze dorogad möto.
Astub koza vastha.
- Koza, sanub, – mina sindeiž sen.
– Siižutade krežan alle, sanub koza, – mina sileiž pr'amo suhu hippästan.
Ot’, nece savesiine Van’ka siižutihe krežan alle, a koza krežalpei d'oksob.
Ot’ koza, d'oks’, d'oks’, da ku butkeidab peciihe.
Sigapei läksiba ukoine, akaine i murzei vädrideke, i nece Van’ka muren’ supaloile.
Ukoine i akaine tuld'he kodihe i pagištas: - Enamb em tehkoi savesišt’ Van’kad, ika seb.
Nece ak rodi koume tütärt ühtes kohtus.
Kazd'he ned tütred.
Osttihe uk da ak kozeižen.
Nece (uk) oigendab vanhambad tütärt paimendamha kozad.
- Ehtkoičel mina kozal küzun, sötidįk i d'otidįk sina kozan.
Nece tütär läks’ paimnehe, söt’, d'ot’ necen kozan i ajab kodihe.
Ižand küzub kozal:  - Siidįk, deidįk, kozeine?
– En, sanub, – senu i en d'onu.
Ot’ ižand tütren kodišpei küks’:  - Mäne kuna pä kandab, ed veinu kozad sötta i d'otta.
Homen nouzob i oigendab toižen tütren paimnehe.
Mäne, sanub, – söta i d'ota kozad, ika sindeiž-gi küksen.
Se ot’ kozan, söt’, d'ot’ i ajab kodihe.
Ižand mest tulob vastha i küzelob:  -Seidįk, kozeine, deidįk, kozeine?
Koza sanub:  - En d'onu, en sönu.
Ot’ mest tütren, aji kodišpei:  - Mäne kuna pä kandab.
Koumandel päival oigendab koumanden tütren paimnehe.
Se mest mäni, söt’, d'ot’, söt’, d'ot’, peceihe d'o ii mäne kozale, muga söt’ kozan i ajab kodihe.
Tuli ižandannu i küzelob ižand:  - Seidįk, kozeine, deidįk, kozeine?»
– En sönu, en dönu, sanub kozeine.
Ot’ necen tütren, mest aji kodišpei.
Nelländel päival oigendab akan.
- Söta i d'ota kozeine, ika mugoine i sileiž čest’ liinob.»
Mäni ak, söt’, d'ot’, söt’, d'ot’, pimedahassei pidi i ajab kodihe.
Uk vastha tuli.
- Seidįk, kozeine, deidįk, kozeine?
- küzelob hänel.
Koza sanub:  - En sönu, en d'onu.
Ot’ akan i ajii.
- Lähtta libo ičelįin paimeta.
Viidendel päival läks’ iče paimnehe.
Söt’, d'ot’, söt’, d'ot’, pimedahassei söt’, tuli kodihe i küzub:  -Seidįk, kozeine, deidįk, kozeine?
– En sönu, en d'onu,- sanub kozeine.
Vot ot’ da kirfhel bokha i andei, muga polen bokad i čapoi.
- Sinus päliči, sanub, – ajin lapsid i akan, ižand sanub kozale.
- Mäne nügude sina kuna pä kandab.
Läks’ koza püudole, lüuz’ zemlänkan, kond'd'an pezan.
Eli neciš pezas kondi, händikaz i rebei.
Vot koza čaptud bok, ištįihe päčile.
Tulob rebei i küzub:  - Ken siga päčil om?
– Mina, sanub, – olen koza, pol’ bokad čaptud, koumes grošas osttud, topsin sindeiž d'ougįl i hougeidan sarvil.
Nece rebei i pagen’.
Tulob händikaz.
- Ken siga päčil om?
– Mina, sanub, – kozįn’ka-koza olen, pol’ bokad čaptud, koumes grošas osttud, topsin sindeiž döugil, hougeidan sarvil.
Händikaz i d'oksi.
Astub kondi.
- Ken siga päčil om?
- Mina, sanub, – olen koza, pol’ bokad čaptud, koumes grošas osttud, topsin sindeiž d'ougįl i hougeidan sarvil.
Kondi mugazo pel'gastįi i pagod pertišpei, ičeze pertin dät’ kozale.
Zavodi nece koza eläda pertiižes, a nece mužik ot’ tütrid i akan tagaze i eläškanz' kodiš.
Ajab kerdan ižand mecha siiriči neciš kodiižes i küzub:  - Ken siga päčil?
– Mina, sanub, – olen kozin’ka-koza, pol’ bokad čaptud, koumes grošas osttud, topsin sindeiž d'ougil, hougeidan sarvil.
Nece ižand sanub:  - Davai, tule, hougeidadli sarvil?
Vedi kozan päčilpei d'ougįiš i regele pani i toi kodihe i sanub kozeižele:  - Völak sanud: et söttud, et döttud, ka pän čapan, en däta eläbaks.
Vot zavodi mest tütred paimeta, üks' paimendab päivan, toine – toižen, koumanz’ – koumanden.
Hän akanke kodiš radab, i tütred kozeižen paimetaze.
Hän andab hiile maidon, lehmašt’ ii olnu, a oli hebo.
Vot eletaze voden, toižen.
Kozeine hiil läžeganz’ i kol'.

Ende eli uk i ak.
Ukol da akal oli poig da tütär.
Mam tegihe bol'nį.
Mam kucub ičezennu tütren i poigan i käskob: - Üks’ kucuškaha čikuškoks, a toine – viikuškoks.
Čikuško da viikuško eletihe.
Viikuško sanub:  - Čikuško, oliž naida.
- Nei, nei, viikuško, ala ota vaise  d'agi-baban tütärt mehele.
Nece läks’ viikuško naimha.
Mäb hot’ kuna, ka kaiktä oma d'agi-baban tütred.
Tuli viikuško i sanub čikuškole:  - Käiktä oma d'agi-baban tütred.
- Nu, ka, sanub, – ota, viikuško, ota.
Viikuško i ot’ d'agi-baban tütren.
Viikuško käub carin dvorcha radole.
Lähtob homesel radole ka küzub:  - Čikuško, mina läksin.
I ehtkoižel tulob ka sanub:  - Mina tulin, čikuško.
A akal ii küzu nimida.
Akale om paha.
Homesel mužik läks’ radole, a ak mänob i tanhal norembal lehmal pän čapab.
Tulob mužik ehtkoižel radolpei, nece ak i sanub:  - Znai čikuško hivä: parahimal lehmal pän čapįi.
Viikuško sanub:  - Nece viga prosttud.
Most toštpeal läks’ radole.
Se küzub čikuškol:  - Mina möst läksin radole.
Nece ak mäni, möst čapįi pän ubehel.
Tulob mužik ehtkoižel kodihe, ak žaloboičese:  - Znai silei čikuško, a parahimal ubehel pän čapii.
Viikuško otvetoičeb akale:  - Nece viga möst prosttud.
Läks’ mužik radole koumandel päival.
I möst küzub čikuškol, mise «mina läksin».
Koumandel päival ak čapab pän ičeze priheižel.
Tulob ehtkoižel mužik i möst sanub:  - Mina tulin, čikuško.
Ak sanub:  - Znai silei čikuško da čikuško!
Mitte oli üks’ priheine da nece čikuško pän čapįi.
Viikuško sanub čikuškole mise:  - Mina enambad necida vigad en prosti.
Val'l'ast' viikuško hebon i ištut’ čikuškon regehe.
Nu, ajetihe edahaks.
Tuli kand, kandonnu necen hebon  i azot’.
- Paa (pane), čikuško, pä kandole.
- Viikuško, ala čара päd, a čapa lučše milei käded.
Hänel viikuško i čapįi käded künambrusihesei.
Ištut’ möst čikuškon regehe i ajetaze edeleze.
Möst tuli kand.
- Čikuško, paa nakhu pä.
- Oi, viikuško, ala milei čapa päd, a čapa d'ougad.
Viikuško čapįi d'ougad pol'vhessei, sidei čikuškole paikan sil'mile, händast sihe dät’.
Nece čikuško läks’, mecad möto katiše.
Katihe, katihe i carin sadhusei katihe.
Carin sadus sei d'abloksideiid.
Homesel libub car’, ka nägob: d'ablokad oma södud.
Toižel öl car’ pani karaul’maha vanhamban poigan.
Poig ii vįinu karaulda: uinon’.
D'ablokad möst tuli [čikuška] i sei  i läks’.
Homesel bat'aze tulob i küzub:  - Kut vardičid?
- Embįinu vardita: uinzin.
D'ablokad möst södud.
Selgit’ car’ keskmeižen poigan vardiihe.
Keskmeine poig ii vįinu vardita: möst uinoz'.
D'ablokad möst södhe.
Tuli bat'annu ka sanub:  - Embiinu vardita: uinzin.
Möst däblokad södud.
Car’ sanub koumandele, Van'uškale:  - Mää (mäne) sina vardiihe i jesli vardičed, ka kaik carstvo sili.
Van'a vardič, vardič i vardič necen adivon.
Adiv i tuli d'ablokįd sömha.
Van'uša i küzub:  - Ken sina oled, nor’ vei ravaz liined?
Mužikpol’, ka otan velleks, a akpol’, ka otan sizareks, a niižne liined,  ka otan akaks.
Hän änen i andįi:  - Kuna mindei otad käzitoman i d'ougatoman akaks.
[Van'a] sil'miš paikan riiči i ot’ akaks.
Ot’ sel'gha i kodihe händast kandįi.
Bat'aze hänele necen carstvon kaiken i andįi.
Van'uša läks’ carin dvorcid möto hätkeks ili vähaks.
Nece ak käzitįi i d'ougatįi rodi poigan: tukeižen kuudeižen, toižen hobedeižen.
Ougotihe kirdeižen Van'ušale.
Läks’ vömha kazak.
Kazak mäni, mäni i mäni d'agi-baban pert'he.
- Edahaksįd mäned?
- Mänen, sanub, – Van'ušale kirdeižen vömha.
Ak poigan rodi, tukeižen kuudeižen, toižen hobedeižen.
Vön Vanüšale kirdeižen.
D'agi-baba sanub:  - Mäne kil'betihe.
Väznu oled ka mäne houdmahaze.
Kazak läks’ kil'betihe i kirdeižen dät’ iknale.
D'agibab otab kirdeižen i ratkeidab.
I kirdit’ namesto kirdeižen Van'ušale, mise ak rodi koirkužun.
Vei kazak kirdeižen Van'ušale.
Van'uša aveiž kirdeižen, lugi, ka ak koirkužun rodnu.
Van'uša ratkeiž kirdeižen i vastha kirditab:  "Tagogat buč roudeižil vandhil i pangat händast bučhu i pästkat merhe".
Tagotihe bučun, nu i necen akan lapsudenke pandhe bučhu i pästtihe merhe.
Buč kacaihe mert möto hätken vei vähän i tuli d'o randha, korskaškanz' peskale.
Priheine sanub mamale:  - Mama, oigendan d'ougeižed.
– Ala oigenda, völ süväl olem.
Pord kačaihe, ka buč tuli randha, enambad ii mäne nikuna.
Poig sanub:  - Mama, oigendan d'ougeižed.
Priheine d'ougeižed oigenz', buč i muren’.
Lähttihe bučuspei.
-Kuna, sanub mam, – mänem mö?
Priheine sanub:  - Lähkam, mama, pakimaha.
Mama sanub:  - Kuna mö lähtem, čomad olem, ii ankoi miile milostinad čomile.
Priheine sanub:  - Voikamįi nogel.
Voidihe nogel i lähttihe.
Mänd'he carin dvorcha, kus ugoščaiže kaik carid.
Ištįiheze čugeižehe.
Carid küzutaze:  - Ken mahtab starinįižid sanuda?
Käzitįi i d'ougatįi ak-se i sanub:  - Mina ühten se mahtan.
- Mahtad ka sanu.
– Ken vastustab ka koume päpolišt antta, mikš perebivaib.
Nece i zavodi sanuda ičeze elon proidindan:  - D'agibaban tütär rikįi ičeze lapsen, a väriti mindei.
A vel'l' vei mindei mecha i čapįi käded i d'ougad...
D'agi-baban tütär i perebivaib:  - Iilä muga.
- Sanu edeleze.
– Bučhu old'he pandud, merhe old'he pästtud.
Buč kačaihe, tuli randha.
Priheine d'ougad oigenz', i buč muren’, nu i sigapei läksim i voidimei nogel.
Priheine, tukeine kuudeine, a toine hobedeine išttaze, hän, vel'l', kudamb čapįi käded i d'ougab i ženih Van'a.
Van'a i vel'l' pezetet'he prihäšt’ i akad, i pertiš lujas hivä päiv paštaškanz.
Vel'l' val'l'ast’ ubehen tanhalpei i ičeze akan, kudamb čapli lehmad, hebod i ičeze lapsed, ot’, sidįi ubehele händha.
Painįi ubehed kunutal.
Necil akal kuna döug däi sihe kouk, kuna käzi – sihe harav, kuna silm – sihe lähte, kuna perze – sihe so.
Nene zavottihe eläda i mina siga olin adiviiš i nägin kaiken.

Eliba ende uk da ak.
Uk sanub:  - Semekam mö peitin päle nagrišt’.
Nagrišt’ pertin päle semenziba.
Nagriž nece, näged, pertin päle kazvį.
Akeine sanub:  - Mända mini nühtmähä.
Män’ sinnä nühtmähä, sigapei langez’, langez’ i satuihez.
A nece mužik oti da jougas tabaz’ da toižes da keskou rebiti akeižen nu dei aiteižhe taci.
- Mända, sanub, – voikkid ectä.
Mäni voikkid ecmähä.
Astui, astui, händikaz tuli vastha.
- Edahaksik, dädä, astud?
- Astun, sanub, – minai ak kol’, ka voikkid ecmähä.
– Ota mindei.
- Ka kut voikad?
– Uu, uu, uu.
– Tule perskusihe.
Ukoine perskusihe händikhan pani.
Astub möst, astub, astub.
Tuli hänele vastha janiš.
- Dädei, edahaksįk astud?
– Ka minai ak kol’, ka mina män voikkid ecmähä.
– Ota mindei.
– Ka kut sä voikad?
– Lu, lu, lu.
– Čomin voikad, tule perskusihe.
Sen-gi ot’.
Möst astui, astui, rebįi tuli vastha.
- Dädei, edahaksįk astud?
– Voikkid ecmähä, minai ak kol’.
– Ota mindei.
– Ka kut sä voikad se?
– Ou, ou, ou.
– Tule, čomin voikad.
Hüva.
Astui, astui, kondi vastha tuli.
- Dädei, edahaksįk astud?
– Ka voikkid ecmähä.
– Ota mindei.
– Kut sä voikaškad?
– Mäm’, mäm’, mäm’.
– Tule perskusihe.
Ot’ dei kodihe vüi.
- Kus sinai akeine?
– Aiteižes.
Nene kaik zverid päst’ sinnä, necen akeižen kaiken drebezgi süiba, nanet süiba.
Ukeine aveidab čiluižen i:  - Jogo voikitei?
A nece sigapei rebįi:  - Voumiž om, aveida!
Bude tarbi, ka sina-gi tule tänna, sindei-gi voikamei.
Aveiž, ka akašt’ ele: ühted luhuded.
Nu dei ukoine päst’ zverid sigäpei hot’ i akeižen žvakeižiba söda kaiken.
Nudei nagriž pertin päle jänu otmata.

Ende eliba uk da ak.
Oli üks’ tütar.
Hüva.
Nece ak mugažo koli, mam.
A nece tat necen tütren offot kuti hänele otta mehele.
Ii teda kut rata.
Mänd'he hö mecha tatazeke radole, entä mida radmaha, mänd'he.
- Astu, sanub, – mänemei mecha minunke.
Mäniba.
A hän mecha-se töndui tatazeke, dei bab se hänele nevoi:  - Mäned mecha-se ka, ota sugeine da harj» (a koumanden se en mušta min’ käski otta).
Dei nece oti, dei mäniba tatazeke mecha.
Mäniba dei süiba dei sanub:  - Tütar, naske minei päs kacuhta teid’.»
Tataze pan’ pän üskha.
A neičukeine nägeb, mise tat jo ii čomin' hänenke otnosiše.
- Oi, sanub, – tatoi, užoske mina mänen nakhu kuzoudamoi penshan taga.
Hän sanub:  - Ka ala penshiže, kusto minun aigan.
- A ii, nehorošo sinun aigan mända.
Dei nece niižne pagen’, nägeb, mise hän jo ii čomi'n tatazeke-se...
Pagen’ dei jokseb dorogadmö.
Joksi, joksi, joksi, a nece hänele jäl'ghe.
Hän joksi, joksi, joksi, joksi, taci hänele harjan (pän suktes oma harjad enččed).
Harjan taci ka mugoi pihk kazvoi, nikut pihkus-se ii sa ličtäs.
A nece uk jo neciš pihkus ličoihe, ličoihe, a se neičukeine kaiken aigan uidib tataspei-se, uidib.
Hän sikš taci harjan se, mise pidemba uidiiš.
Nu dei joksi, joksi...
Nece jo mužik pihkus ličoihe, niičukeižele sanub:  - Užo, sanub, – tabadan, užo, tabadan.
Nece niičukeine kulob, kulob tat jo hiikab: «Užo, tabadan.»
Nece uk möst joksob tomarom- se.
Nece niičukeine joksi, joksi dei taci sugan, luižen sugan.
Sugan taci, mugoi mägi tegihe, libed ogromni se, sugaspei, diki libed mägi.
Mužik libub, libub mägen-se – tagas šurahtab, ii vei.
A nece niičukeine kaika pageneb, kaika jokseb, [mužik] ii vei libuda ka.
Möst jokseb, jokseb, libub, libub ülähaks i möst orgho päzub, libed mägi-se, luine.
Niičukeine pagen’ edahaks jo.
Möst kulišt’:  - Užo mina tabadan, narovi, sinun tabadan.
Hänele jänu üks’ kereine.
Otab i necen kereižen tacib, nece jo kuumanden veššan.
Kereižen tacib i kereižespei tegihe jogi, süvä diki jogi.
Taci.
Niičukeine, näged, proidi, a jogi-se tatan edehe jäi.
Tat jogirandha tuli, heikab:  - Ehtata, tütar, ehtata, en kosketa, en ota mehele dei en kosketa.
A nece niičukeine sanub:  - En ehtata.
Hän molihe, molihe:  - Ehtata, ehtata.
Hän ii ehtata.
Tat oti, ičeze kilad čapį dei huneiž niičukeižele-se, dei putuiba niičukeižele-se uugale.
Taci kilad-ne, dei uugale putuiba.
Dei nece niičukeine sanub:  - Oi, mina gor’ki, ani tatan se čudan radoi, kacuške, sanub, – kilad čapį, uugale minii huneiž.
Nene kilad-ne.
Ani tatan-se čudan radoi: kilad uugale taci.
I lähtkį ii i pagištas, min’ niičukeine sanub, sen i kilad sanutas.
Hüvä.
Nece niičukeine kodihe mäni, nikelle sanu ii nimidä.
Minni sanub, ka edelez kilad-gi sanutas.
Tuliba svatud, svatud tuliba.
Nece tat ii nimidä, tedab, ninga ratud, ka ii nimidä.
-Nu, sanub, – otta voitei mehele, kuume vot jo tütar ii pagiže.
Nece niičukeine ii pagiže ni kenenke: ni tatanke, ni kenenke, iisa.
Pagižiškab, ka hänou pagištas nenod kilad.
- Otkat, hot’ ougat, a pagiže ii.
Nece mužik sanub:  - Mina otan mehele, ka pagižiškandeb minunked.
Tegiba svad'ban, nu dei svad'boitasoi.
Svad'ban tegiba.
Nece mužikanke nimidä ii pagiže.
Tegi hän lapsen nece ak.
- Ii pagiže, ka, sanub, – rikon necen niičukeižen, ka pagižiškandeb, vet’ žaldiičiškandeb.
Nu dei ičeze lapsen rikoi.
Hän ii sanund daže nimidä, nece ak, tirpi, ii pagiže.
No, hüva.
- En tä, sanub, mužik, – min’ zavotta, ii pagiže nimidä.
A, sanub, – čortu, nain, nain.
Otan erasen akan mehele, nu ka minni ka sanub.
Nu dei ajei hän svathuzile jagi-baban tütrehe dei jagi-baban tütren mehele otab, dei svad'ban tegiba.
A nece anop, ap (a ostalnijad sigä ol’ keda vei elend-ki, en teda), svad'baha prigotoud'as, ka kahtou päčil pašttas, kiittäs: tuleb svadib tälehtou.
A toižhe pert'he necen, kudamb ii pagiže-se, anop-se pani, oigenz' sinnä kiitmähä midä putui, näged.
Dei kiiti hän kislin', ak se, kislin' kiiti, kislid'-se mujaht’ luzikeižen:  - Oi, sanub, – mitte maged kisel'-se.
A kilad-ne:  - Oi, mitte maged kisel'-se.
A nece ak:  - Maged ka, sanub, – slötkotagat sinnä.
Dei nened kilad uugoupei -  šlöp kislihe.
Hän necen padan kislinke hvati da män’ irdale da soumad vast hlop.
Nece anop šaraht’ i:  - Ka, sanub, – nevesk, mi hän ninga hloppab- se?
- A ni mi, mamei, habįžed hougod päčhe putuiba da hloptetas päčiš.
Nece anop ihastui ka surmhassei: nevesk pagižiškanz ka, a kuume vot eli, ii pagižend nikut.
A svad'ban varastadas, poigan varastab erasen neveskanke, jagi-baban tütrenked.
Ii teda midä tehta, muga ihastįi.
Svad'buu tuliba.
A anop ii sanu mužikale, mise pagižeb murzei.
Murzei, kudam pagižeškanz', oti nogikahan padan, šuukuižed platjad päle pan’ dei nogekahan padan hijamiil-ne ninga kandab.
A nece murzei stolan taga, nece jagi-baban tütar-se, ištub da:  - Ed nogestaiž platjod-se, andeižid minei murzeimen kactes platjid-ne šuukuižid, a ed nogekahid padoid kandaiž suukuižil platjoil- ne.
A nece murzein-se sanub:  - Aha, äjou sina loukii, mina tulin' mehele, kuume vot vareižin' anoped, en pagižend, da kuume vot vareižin' apen, en pagižend, da kuume vot vareižin' mužikad, en pagižend.
A sina ezmeižehtou jo šuukuižed platjad jo panižid päle.
Ka mužik ka ihastui ka, ii teda, mi zavot't'a.
Hippäst’ stolan tagoupei, necen udon murzeimen fati da ubehele händhä sidoi nu da kolomatidme oigenz dorogadme.
A mužik enččen akeiženke jäi eloile.
Nu dei tänambeigi eletas tat dei mam, dei ak, dei mužik.

Ukoine da akeine kahten eliba, elend hiilazet lapsid' nikeda.
Ukoine mäni hougoid' hougoimaha.
Hougod hougoi, hougoi dei čapoi pįiglon.
Tuli pert'he dei sanub: – Ak, čapoin piiglon.
– Nu, čapoid, ka, saub, – kutak.
Mää, sanub, – bol'nicaha, da okha kärdäs pįiglon se.
Bol'nicha män’ dei pįiglon käriba hänou.
Tuli bol'nicaspei, ka nägob: sormenpä-se hänen, mal'čik-pal'čik, priheine, jo hougon hougoib iknanou.
Ak kacuhti, sanub: – Ken, sanub, – hougon, kacuske, iknanou hougoib?
Kacuhtiba, ka priheine-se, sormenpä-se hänen, mal'čik-pal'čik-se hougoib hougon.
– Oi, sanub, – uk, kacu sina, iik poig tehnus sormespei-se?
– Nu, tegihe, ka slava bohu, nugude ka okha.
Nu, pert'he toiba, stolan taga ištutiba, sötiba, dei priheine kuti.
– Homen, sanub uk, – mina ajan künmähä.
A nece priheine-se: - Ajad ka mina sinei, tata, liibäd ton.
A mam-se sanub: – Ka vet ed vei, laps’, kantta, liibäd-se.
– Vön, vön.
Dei nece mam liibäd paštoi, kašlin' ladi dei necile priheižele dei priheine liibän tatale.
Astui, astui dei surdui.
Surdui dei ištuihe gribale päle.
Kondi tuli necen griban süi dei necen priheižen süi.
Nu dei perskespei pän ličob priheine dei sanub: – Kondi, pästa perskespei.
Nece kondi sanub: – Ka lähte.
– En lähte, vö, sanub, – iknalle, ka lähten, muite en lähte.
Nece kondi vaiknašti diki vot kuna deruunaha iknalle tuli, sanub: – Lähte, priheine, perskespei.
– En lähte!
Vö, sanub, – pordaggihe ka lähten.
Möst nece kondi pordaggihe hänen vüi.
– Lähte, priheine, perskespei.
– En lähte, vö pertedeshe, dei lähten.
Nece kondi vaiknašti diki libui pertedeshe.
– Lähte, priheine, perskespei.
Hän perskespei hüppästab, verejan hlop soubha da korendon da korondou kondjad dei kondjan rikoi.
Rikoi dei loučale pani.
Tat kodihe tuli, ka kondi loučuu.
Sanub: – Ak, kenak kondjan-se?
– Ka mal'čik-pal'čik.
– Ka kut hän?
– Ka en teda, kut pertedeshe toi dei rikoi.
Hüvä.
Toižuu päivuu nece tat sanub: – Mina liibän varastin', a hän, näged, kondjan sab.
Ka kutak hän sai-se?
- Homen mina mänen, kacu, to sina liib-se.
Hän [priheine]: – Tata, mina ton.
Dei möst toižuu päivou kašlin' sel'gha dei möst liibäd vemhä.
Liibäd vemhä sinnä mäni, tataze kündab.
Hän sanub: – Tata, ištte da sö, mina kündan sil aigal.
Tatt sömhä ištuihe, a hän adrale päle ištuihe i žarib küntta.
Tulob sihe sused, ukonnu se tul’.
Hän sanub: – Näge, mitte hüvä hebo sinei om, üksnäz kündab hän.
– A ii üksnäz, sanub, – kündai minai om, poig kündai sigä.
– A kusak poig om?
– A poig, sanub, – adrou päu.
– Oi, sanub, – mitte sinei poig om.
Mö sina minei nece priheine, – sused-se sanub.
– En mö, ičelain tolko üks’ om ka, min’ mön.
– Hot’ min’ andan, vaise mö.
– Nu, sanub, – andad havadon dengid, ka andan.
A nece priheine sanub: – Mö, mö, tatoi, mina pagenen.
Dei necen müi, müi priheižen, dengad oti.
A nece mužik pani hänen kormanaha, kukroho pan’ necen priheižen, dei kormanaha, dei kodihe katib hüviš meliš: priheine osttud.
Tuli kodihe i sanub: – Ak, mina vet, sanub, – poigan ostin.
– Kusak om?
– A kormanas.
Kormanaspei vedouz’ kukron, a kukroižes čila tehtud dei prihašt’ ele.
Priheine pagen’ dei möst tatazennu.
Tatale män’ dei sanub: – Näged, mina sanuin: mö, mina pagenen.
Ukole hüvä: havadon dengoid sai dei poig hänele jai.
A se ukoine muga priheižeta jai.

Ende eliba uk da ak.
Ukou da akou oli kuume poigad.
Ühten kucuiba Van'aks, toižen – Vas'aks, kuumanden – Fedoraks.
Ühtüu vel'l'uu oli kuume poigad, a toižil nikeda elend.
Nece vel'l', kudamou lapsid-ne elend, sanub: - Andaskep täämbei Fedorad minunke mecha, kacuhtan, mida hänesas linneb, mitte hän linneb elii.
Mänd'he.
Necin poigan ot't’ däd’, no, plemännikan ott’, mändhe.
Mecas siga käveliba, käveliba.
Nece poig sanub dädäle:  - Oi, dädei, om naku čomid pedejid, olišku nened pedajad čapta da čoma pert’ tehta neniš pedejiš.
Däd’ sanub:  - Hivä, astkam nüguni kodihe.
Tuliba kodihe, sanub:  - Nece sinun poig linneb hrest'anski, ninga pagiž siga.
Homen, sanub, – anda mini tošt’ poigad.
Toižen poigan ot't’, toižuu päivuu mänd'he.
Möst käveliba, käveliba sigä mecas.
Däd’ vüi händast, koivud ühted kazdas.
Poig sanub:  «Dädei, necen koivžoman čapeižid, ka, voi, rugišt’ kazveiž neche čomad, sanub, – čoma liib kazveiž, necen kaiken kaskesen čapeižid ka».
Nece däd’ sanub:  - Linneb neciš semendai.
Män’, kod'he tuli, sanub:  - Anda täämbei Van'ad, kuumant poigad.
Kuumanden poiganke mäni däd’ mecha.
Käveliba, käveliba.
Mužik härgän vedab dorogadme.
Nece Van'a sanub:  - Dädei, mina necen härgän dädöu vargastan.
– Ka kutnä sina vargastad härgän?
– Vargastan.
Oti, edoupei joks’ dorogadme, sapkan jougaspei hiitouz’, dorogale tacouz’, nu dei möst dädänke astub.
Nece uk härganke astub.
Astub, astub härgänke dei kacub:  - Oi, sanub, – sapug mitte dorogou, čoma sapug om, da üks’ om ka, en ota üht sapkad.
Dei möst astuškanz'.
A nece prihä män’, ümbärz’ möstona, sapkan ot't’ dei möst edoupei joks’ dei toižen sapkan taci dorogale.
Nece mužik astub härgänked, hän sanub:  - Ka kacke, sanub, – sapkad-se en otand, näge, naku toine sapug.
Otnuižin ka uudanuiž mini sapkad.
Mända da otta sapuk se.
Härg naku sidouta nakhu puhudehe da.
Hän  härgän puhudehe sidouž i sapkad otmaha män'.
Sapkad otmaha män’ dei sanub: «Mätä kus sapug oli.»
Mušta-gi ii kus sapug oli.
A sil aigau nece prihä Va'aä, härgän puspei ruši dei ot't’, vargast’.
Ukoine astui, astui dorogadme, sapkad ele.
- Entä kus om, en enambad mäne.
Pördihez.
- Mända, ika ii härg se pageniž...
Ka sapkad ele i härgäd ele.
Nu hüvä.
A nece däd’ varast’, nägi necen radon, ka piitnus däd’.
Nece härgän vargast’ dei läks’.
A däd': «Mända kodhe».
Kod'he tuli, vellele sanub:  - Vot mida, viikoi, poig se durak om čistį, ii hän elei linne.
Kacu ningoi linneb podlec, - ninga ukou härgän ott’.
Nu, dei nece priha dädäleze sanub:  - Dädei, sanub, – mina härgän vargastin', mina üksnin' vargastin', nu dei üksnin' mina necen härgän i sön.
– Ka kut muga sina üksniiž söd, jose kaiken üksniiž söd?
Dädänke soglasihe dei mänd'he stanuižehe.
Dei lämįin tegi dei härgän kiitaškanz', kiitmaha pani, katl'as i kiitäb.
Nece däd’ vardiičeb.
- Dädei, sina varasta ala varasta, a mina necen härgän kiitan dei üksnein' sön.
A däd’ sanub:  - Ka kut muga sina härgän üksnäiž söd?
Män’ stanun taga nece priha dei vongab:  - En mina härgäd vargastand, dädäm vargast’, en mina härgäd vargastand, dädäm vargast’.
Dei nece däd'd’ pagen’ stanuspei dei härgäd ii sönt-ki.
Dei nece priha üksnäze härgän kiiti dei süi.
Tuli kodhe nece mužik, mäni, vellele sanub: - Viikoi, sanub, – kacu, ninga i ninga, sanub, – podlec čistį: härgän vargast’, kiiti dei üksnaze süi-ki.
Kaik.

Ende oliba nored molodįjad.
Ak oli diki unekaz.
Oli süguz’, liib uberida.
Mužik sanub:  - Elza, mäneske rahnmaha.
Elza nece män’ rahnmaha.
Rahnmaha män’ dei ii zavodi rahnda, magaz’ pejan.
Pejan magaz’ dei tuli kodhe.
Mužik küzub:  - Äjanįk rahnįid’?
– Rahnįin’ kaika, a läksin', en lugend.
No, hüvä.
Toižuu pejuu möst mäni.
Män’ dei möst magadab, ii zavodi rahnda, möst pejan magaz’.
Nu dei möst ehtou tul’ kod'he.
Mužik küzub: - Äjanįk, Elza, rahnįid'?»
– A rahnįi'n, sanub, – pejan, a läksin', en lugend.
Kuumanduu pejou möst oigenz’ rahnmaha.
Nece män’, Elza, dei möst panihez.
Panihez dei magadab, ii riža nimida.
A mužik sanub:  - Mända uberimha snapįid, kaks’ pejad jo rahnįi ka.»
Mäni ka Elza magadab.
Nece mužik roudad oti i pän keriči.
Pän keriči i läks’ kodhe.
Elza heraštihez.
Elza heraštihez, nuuzi, ka pä keritut.
- Ka entä Elza olen vei en Elza?
Užo mänen kodihe, ka kodiš Elza om, ka mina en Elza.
Kodhe tuli.
Kodhe tuli, ka kodiš Elzad ele.
- Značit mina Elza olen.
No hüvä.
Nastupi tal'v.
Mužik podr'adįičeb, mecan vedab, podr'adįičeb, a hän kodiš.
Nimida ii kehta rata, kaika madadab.
Ii kehta rata.
Mužik tulob, ka sanub:  - Ka hot’ sina midani se radneižid'.
- Mina, sanub, – mecaspei tulen, ka kaik sijad tari ičelein' rata, ka vett ka i sidä sina et to,- sanub.
- A hüvä, sanub ak, – mina homen mänen podr'adaha, a sina jä kodihe, kodiš om radod äi.
Mužik jäi kodhe, hän ajoi podr'adaha.
Mužik taignan segoit’, liibäd paštoi, lavad pezi, živatad kacįi, külbetin lämbit’.
Elza tuli.
- Oi, surdįin', surdįin'.
Kül'metunu tuli, vilu ol’.
- Surdįid', ka homen ole sina kodiš, a mina ajan podr'adaha, a sina tol'ko lämbita kül'bet i kül'betihe kaiva dorogeine.
No Elza, ii mida tehta, kül'betin' lämbit’.
A kül'bet’ oli horošijan edahan.
Kül'betin' lämbiti, dorogeižen lumespei kaivįi.
I mužik tul’ mecaspei.
- Lämbitid' külb'etin'?
– Lämbitin'.
– Čistid' dorogeižen?
– Čistin'.
– Nu, astkam kül'betihe.
Kül'betihe mäniba, pezihezoiš.
A mužikou ottud kunut kü'lmeteses.
Mužik Elzad kunutou:  - Vot, tari ninga rata: tariž liibäd paštta, tariž živatad kacta, tariž i külbet’ lämbitada, tariž i lava pesta, tariž i taineine kezerta, a ii kaika magata!

Ende ol’ prost mužik vävü.
Nainu hän ol’ edahan.
Astub adiveihe anopehe i aphe.
Tuli aphe adiveihe, anop tegi touknad.
Touknad tegi, vävun ištut’ sömhä.
Vävü süiž ka vareidab: söb ka kar tegese, vareidab, anop sanub,  mise äjän seid'.
Ii rohtnu i söda, muga i kodhe tuli.
Tataze küzub:  - Nu, anopiiž adivoičetiba?
– Muga adivoičetiba: tegi magedad touknad, da en rohtind söda, sön ka kar tegese.
– Oi sina, prost, tariž ol’ söd ka segoitada ka toukun libub, möst tegese sel'gäšti.
– Söda uduu kerdou.
Nedal’ proidi dei hän möst ajab adiveihe.
Anopennust tuli da apennust.
Ap da anop vasttiba.
Möst adivoičetiba, i anop pani kislid.
Hän väheižen süi dei nägeb, mise poleneb dei kislin segoiti.
A anop nägi dei sanub:  - Vävü, vet’ kislid ii segoitelgoi.
Hän stolantagoupei läks’ dei tuli kod'he, küzub tat:  - Nu, kut adivoičetiba?
– Adivoičetiba čomin', da kislin' segoitin' da anop sanįi, mise kislid' ii segoitelgoi.
– Hüvä, mänod uduu kerdou, ka ala rada ninga.
Nedal’ – toine proidi dei hän möst adivoihe ajab.
Edahan oli, ka tuli homencel aigoiš tuli.
Anop kürzad paštab.
- Ištte, vävü, kürzid sömhä.
- Išttas, požalui, dorogaspei, ka zahotin' söda-se da!
Ištįihe, kürzid’ söb.
A anop pani sen’t.
Hän muga napiraib söb, muga hänel apetit.
- Nu, anop, silai čirud, ka čirud.
– Ka, vävü, ii čirud ole, a sen’.
– Nu, sen’ ka sen’, a mina dumein': čirud.
Nu i ladno.
Süi dei aji kod'he.
- Nu, kut beregoičiba?
– Beregoičiba ani čomin', nu mina dumein' mise oma čirud, a oli sen’.
– Hüvä, uduu kerdou mäned, ka ala ninga rada, a čomašti kacu, muja da eskei sanu anopele, nece tat-se sanub.
Hüvä, mända udes möst adivįihe.
Vuu kerdan adivįihe aji.
Adivįihe tuli sobatan ehtou.
Anop ezmäi ii adivoičend, a pan’ kül'betin’ lämhä.
Kül’betin lämhä pan’, dei külbet’ palaškanz.
Nece iknaspei kacub vävü dei sanub:  - Anop, külbet’ se palab.
– Palab, ka palamaha om pandud.
Möst ištį, ištį vävü:  - Anop, külbet’ palab.
– Palab, ka palamaha om pandud.
No, okha.
Anop kaika sigä radab, užnan tegeb.
- Anop, a külbet’ palab.
– «Palab, ka palamaha om pandud.»
- No, mända hougod toda,- anop pagižeb.
Anop hougod tomha män’, a vävül necil’ kromeine liibäd ottud, anop hougho männu, a vävü söb neciš kromašt’, söda zahoti ka.
A lumeškanz', diki äjou lumen paneškanz'.
A anop siižub pordhil' hougonke dei sanub: - Nu i huttib ka huttib.
– A hutiin’ ka ičiin' kromašt’.
Anop-se sanub, mise lunt-se paneb, a hän dumeib, mise vävüle sanub: huttib ka huttib.

Ende mužik semenz' edahan kagrad.
Kagran hänou söškat'he kurged.
Midä rata kurgiideke?
Män’ erasou pejou, čapįi habįid, tegi karteižid i valįi vinad karteižihe.
Toižuu pejou män’ kacmaha – kurged kaik venutas.
Kurged hän keraz’ ümbri ičesaz nahkvehe.
Astub.
Astui, astui, dei kurged lendaškat'he.
Kurged lendaškat'he, i hän lendab i päliči sures diki sos.
Astub mecnik Ofoi.
Ampta ladi.
- Ofoi-dädii, Ofoi-dädii, ala ambu, mina olen tägä.
– Oled ka ruši nahkve.
Nahkven ruši, kurged lendiba, a hän soho putui.

Eliba ende uk da ak.
Oli keza.
Uk da ak mäniba tehmaha hiinäd.
Pejan tegiba, ehtkoičel asttas kodhe.
Astta tarbiž ol’ randadme, a jogirand oli kivekaz.
Uk sanub akale:  - Oks'a, ale pane kašlihe kivi.
A Oks'a kaiken narošno radleb.
Ot’ da pani töuden kašlin' kivi.
Asttas edelespei.
Edelespei tarbiž oli proit't'a jogi süudadme.
Asttas süudadme, a süud huba oli, murenu.
Uk sanub:  - Oks'a, ala kargeida süudou.
Oks'a mestna ot’ da kargeidaškanz'.
Kargeidaškanz' dei lanksi jogehe.
A selgäs hänou oli kašal’ kivideke.
Muga i ii voin’ libuda vedespei, upoz’.
A uk mäni kodihe, udes nai i čomin' eläškanz'.
Nügüde-ki čomin' eläb.

Ende eli ukoine da akeine.
Ukoižel da akeižel elend lapsid'.
Vanhtuiba, elend vonukoid'.
Eliba hii gol'l'as, ii tetut, kut eläda edelespei.
Ukoine reši mända mectamaha, možet sab kenennik, eläda linneb kebjemb.
Mäni mecha ukoine, sai tedren.
Astub tedrenke kodhe i kuleb paginan – pagištasoi razbainikad.
Hän pöl'gastui, libui kushe.
Ištub kuzes.
Razbainikad tuld'he necen kuzennust, tegiba lämein', pand'he katleižen kehmaha kiitost.
Ukoine ištub kuzes.
Tirpi, tirpi, lähtob kuzi.
Kuzeškanzihe dei katleižehe.
Razbainikad pagištas:  - Sanutaze, elend sündud, a sünd om, näge miile katleižen töutab vedel.
Ištub ukoine kuzes i kacub, midä ratasoi razbainikad.
Razbainikad aveižiba šougun, šougus saiba pühkmen.
Pühkmele šouguspei viškeižiba kuudeižid pätakoid i kümenikoid.
Lugeškat'he.
Ukoine kacui, kacui i sordi tedren.
Tedr langen’ ani nenile pätakoile päle.
Razbainikad pöl'gästuiba: ken-se hiid homeičeb.
Skokkahtiba dei uidho.
A ukoine päzui i kerazi pühkmen dengoideke i tuli akaižennu kodhe.
Nügude-ki eletaze akeine i ukoine čomin' i lukt'asoi vižnikad i kümenikad.

Ende eliba kaks’ velled: üks’ bohat, a toine bednį.
Bohat bednįjad velled ii lübind.
Bohatale radoiba, radnikoid pidi, kaik sijad voumhed, kazakad, kazačihad.
A bednį vel'l' - lapsid' diki äi, kaika pagastha päle mämob da pakičeb dengoid' da liibäd da.
Tuli praznik, mäniba pagastha.
Bohat vel'l' outrile kohtha, Lazar', kombuile lask'he, ristiše, sanu-bgi: – Mina vet, hospod’, en ota, jumalaižem, nimidä verast, minai vet kaik ičiin', sön mina ičiin', jon ičiin', pidän ičiin', a Arifei kaika verhile pakičeb, pagastale da lapsid' töus pert’, eläb bedno, ele hänou nimidä, hän om čistį grähhine.
A Arifei čogeižes kombuil’, pitk’ kouhtan päl i moliše, iče ičtas kulakou rindhiže da ocha iškoiteleb: – Oi, mina se ka, jumalaižem, grähhine olen, kaika pakičen pagastan pälo, lapsid' minei äi, mad minei ele, emboi nikut eläda, čistį grähhine olen, čistį grähhine olen.
A jumou se pagastas tedab, kudam min moliše.
Läksiba pagastaspei.
Lazar'-se sanub: – Jumou-se pagastas oli, ka mijale longile tuleb, vet mina olen bohat.
Arifei ka i dumai ei, mäni kod'he.
Ka jumou-se Arifeiha longile tuli.
Jumalalo-se jäl'ghe adivoid' tuli äi, a Arifejuu nimidä ele, ni liibäd, ni kiitosid, nimidä.
Tuli Jumou.
– Oi, jumalaižem, sina tulid' longile, a minai nimidä.
– Ele, ka kackha-ške emäg se päčiš ka, ik kiitost ole da mida-ni.
Aveiž ak päčin, ka kiitosid sigä mäne teda midä, töuz’ zakuskoid.
Mäni čogha, liibäd oli kromeine mastn'as, ka kacuhti, ka sigä koloboid ka kalitkoid, ozražnikoid, säkijad töus’, kokatid, nižušt.
Stolan ak ladi.
Ištuiheze adivod stolan pähä, jumou sanub: – Ka, sina, Arifei, hot’ vinou čestiižid väheižuu.
– Ka ele vet vinad se, jumalaižem, minei, olen vet mina bednį.
– Mäneske kaivole, to vädreine vett, počerpni da kaco töus’, ala vähašt.
Män', toi vädran vett, zavodi kouheižuu otta.
– Ala kouheižuu, ala, pano butuukha, lüuda piču rümkeine, česti rümkeižuu.
Hän pan’ vett butuukha, rümkeižuu česti, kaik kaksin' rümkeižin' jüibä.
Adivod humouzuiba, süibä, jüibä, spasiboičhezo, läksiba irdale, šateiše kaik derenas.
Lazarile čud: Arifejas nimida ele, humalas läksiba.
Kuspei Arifei vinan oti?
Tuli Arifejanno: – Kuspei sinei, Arifei, vin ol’, vet sinei ele dengoid' da nimidä?
– Ele, ka jumou sanoi: «Otaške vädr da to kaivospei da česti, ka humouzudas  kaik».
– Da i mina, sanub, – muga butuukha panin', adivoile česti'n, adivoižed humouzuiba.
Nece Lazar' kodhe, vädran kädhe, kaivole joksi, kod'he vet kandišeb, zavodi butuukha panda da jotta.
Vezi ka vezi om.
- Jumou, značit, lübib bednįid, a bohatįd ii lübi.
Muga Lazar' i sanui.

Ende pap radnikan pidäb, i hot’ kut radnikan pouktab, radnik nikut ii elä, lähteb.
Nu, tehta ii midä, radnik papilpei lähteb.
Pap tuli bazarale da i käveleb, radnikan ecib.
Eraz mužik säb: – Midä ecid', bat'uško?
– Ka ecin', - sanub, – radnik mini tari oliž.
– Ka ota mindei.
– Tule.
Pouksihe mužik radnikaks papile.
Tuliba paphe, ön magaziba, homencuu radole töntta.
Ištuiheze murgn'ale, murgn'an süibä, a pap säb:  – Sina, papad’, toške i long, miile ii tariž tuuda da aigad ii tari trat't'a.
Papad’ i radnikale saab:  - Sögämei?
– Ka sögäm, minun täht.
Papad’ longen toi, longen süibä.
Pap sanub:  - Ka sögäm i peilong ühtnägoi.
– Sögäm, minun täht.
Peilongen-gi söd'he.
Nu, ištasoi, söda jo ii tahtoi radnik ni mittušt’.
- A možet užinoičemei ühtnägoi?
– Ka mijak emei?
– Užinoikam-gi ühtnägoi.
Papad’ užinan-gi toi, užunoičiba.
Radnik läks’ stolan päspei, kouhtanan päle pan’ da astub sareile.
Pap sanub:  - Sina mijak, radnik, sareile?
– Užinan süimei ka jäl'ghe užinad ika magata panese.
Män’ sareile da pan'he magata da sutkad magaz’ radnik.

Ende eliba uk da ak, ii edahan pagastaspei.
Hiil lähez eli pap.
Mužik da ak eliba družno.
Ak tegi drugun.
Nece drug erasuu ehtkoižuu...
tuuda tariž, a mužik kodiš.
Ak ii teda, kut mužikad manitada.
Mäni da tanhoupei živatad pästi, lehmäd da hebon pästi da lambhad.
Tuli da irdoupei heikab (mužikan-se kucuiba Sidoraks):  - Sidor, Sidor, živatad irdale päzuiba!
Irdou se oli tal'v, lumi.
Nece Sidor libui, üksil kadjeil', üksil' paidoil', poutnasiižiš sobiš, stupn'ad jougha čokaiž da i joks’.
Nece živatad souptel’, souptel’, ak abuti.
Kudeig živatad soupsiba, nece akan drug pert'he švilahti.
Ak pert'he mäni da verjäd kaik soubaz’.
Sidor jäi ikna-alle.
Sidor tuli i kolotiše.
- Ka ken sä oled?
- nece ak sanub.
- Ka olen sinun mužik Sidor.
– Minei Sidor kodiš.
– Kut kodiš?
Mina naku olen.
– Mina küzun, ka Sidor mine änen andab.
Sidor, sina kodiš?
Nece drug sigä sanub:  - Kodiš.
– Näged, kulid, Sidor kodiš.
Ii teda midä nece Sidor zavot’t'a.
Joksen’, joksen’, jougoile vilu, ičelaz vilu, irdou pakaine.
Joksi paphe.
Kolotihe, kolotihe, pap aveiž.
- Ken sina oled?
– Sidor.
– Ka mijak sä, Sidor, öl irdou?
– Ka pert'he nikut ak pästa ii, abuta pert'he sadas.
Pap tuli Sidoranke, taričhe, taričhe pert'he pästta Sidoran.
Nece ak saab:  - Ii, bat'uško, Sidor minai kodiš, Sidor naku kravatiš venub.
Kacu, ed usko, ka änen andab Sidor.
- Sidor, sina kodiš?
Nece drug saab:  - Kodiš.
– Kulid', ed?
– Kulin', ka ii Sidor, ii ole.
Kacuhtiba da saab:  - Pit'kad hibused (ende pit'kad hibused pidiba ka), ani čort om.
Necen Sidoran uugilpei trähni pap (Sidoran jo jougad kül'mnuded, uugha ot’) da Sidoran jät’ i kod'ne joks’.
Sidor ii teda kuna mända öl.
Dumai, dumai, surmhassai külmi.
A papin' härg sid...
ühteižuu papil'-se tehtut tanheine da sigä härg.
A tanheine se läm, souptase irdoupei, noreižuu sidose verei.
Hän män’ sinnä härgänno da i magaz’ härgänno jasliš.
Lämmeine hiinäs da i magaz’.
Homencuu libui da i tuli kod'he.
Ak saab:  - Kusak sä, Sidor, olid'?
– Ehtou pert'he et pästand ka.
– Kut en?
Sina minunke magazid', töu homencuu kuna-se läksid'.
Nu, huvä, äjou proudad ii sa tehta akanke, ak mugoi lofkikulu.
- A magazid' kus?
– A naku magazin' papin' tanhou härgänke.
– Oi, Sidor, sina Sidor, härgänke magazid', nuka jo vactįid'.
– Jose vactįin?
– Ka vactįid, vactįid.
– A nügde mi zavotta?
– Nügde mi zavotta?
Vet’ huba pagin töndub.
Dovediše last tehmaha kunani mända edomba.
Ak kudei suhrid Sidorale kuiži da Sidoran spravi, aigad proidihti.
Šougun Sidorale sel'ghä, i Sidor töndui last tehmaha.
Astub peivän, astub toižen, astub kaks’ jo nedalid' jougei.
Eduu mašinad ii käveltut suril' ningomil' pereleskoil'.
Astui, astui, nedalid' možet kuume astui, en tea kuverdan.
Tuli mugomale pereleskale, homaiči ka dorogou mužik kuunu, a sapkad villaižed mužikou jougas čomad.
Hän oti, mužikou jougad čapoi i šoughu pani.
- Kus ösijou mänen da sapkad päčile panon, nene jougad suladan da hädän, i sapkat lindäs.
Tuli, öks taričhe.
Sidoran sötiba, Sidoran jotiba, päčile magattaha panetiba.
Hän nene sapkad jougoideke vedi, pani päčile sulamaha da uinoz’ dorogaspei ka.
Sil öl emagou-se lehm kandoi.
Vilu irdou se dikii pakaine, vazaine-se kül'mi.
Hii toiba (necen Sidoran unohtiba päčil', miše om hiil' önik), paniba necen vazaižen päčile.
Sidor magadab.
Sidor öl heraštui ka vazaine Sidoran noleb.
Ka mi hän om?
Sidor muji, muji, ka vazaine märg.
- Jose mina vazan tegin', härgänke magazin' ka...?
Ani mina tegin'.
Tari uitta täspei öl, ika kästtas vu vazan mine otta kerdale, mäne tea,  mi linneb.
Nece Sidor hilläšti sigä, vaiknašti sobihez da läks’.
Nene jougoideke sapkad unoht’ päčile.
Homencuu ižand da emäg nuuziba, kacuhtiba vazaižen, homaičiba sapkoideke jougad.
- Kacu, sanob, – nugde-se nugde azj.
Önik oli päčil', önikad ele, sapkad i jougad jeibä.
Ani vaza süi.
Otiba, necen vazan rikoiba da taciba krežha.
A nece Sidor hüviš meliš astub kodhe.
Astui, astui sigä, rigehti, rigehti, jäl'gmeine jo eht, öks jo kod'he tuleb.
Hänle tuleb soudat vastha.
A soudat hiide derenas oli, kaiken derenan öks taričhe, taričhe, hijou-seki taričhe, läksi da kundli verjän taga.
Ak öks pästand ii, a pagižeb sigä drugunke.
Kuleb, miše drugunke pagižeb.
- Sina, saab, – tuled, nu ka mina tegen žarkijan, panen päčhe.
– A ježli Sidor tuleb, nenil pejil dolžen tuuda ka, mina iče se kuna?
– A iče karzn'aha panoudamei, uindab Sidor, i sina lähted.
Možet vu ii tule täu ehtou.
Vasttihezoi necen soudatanke Sidor.
- Sina, saab, – mijak, soudat, vast öhe tönduid' derenaspei?
– Niken, dädä, öks ii pästand.
– Ka ika ala mäne, pörte, mänemei da mijou magadamei.
Soudat asttes-se tabaz’ kajagan doroguu, lindun, polan alle.
Pörzihezoi, tuliba Sidoraha.
Sidorih hüviš meliš kuti Sidoran vasteleb.
Ištuihezoi sömhä.
- Ele, Sidor, nimidä kiittut-se mugošt’, ele nimidä paštta-se.
Ihastįin'-se ka surmhazesei, surmhazesei ihastįin'.
Zavodiba užinoita.
Nece soudat kajagan vedoudab, lindun, suugad diki kibedad.
Lind: «A-A, vingahti!»
.  Sidor sanob:  - A min hän lind-se?
– A hän, saab, – pagišta mahtab, lind-se, mina hänon paginan tuukuin, hän om tedei lind-se.»
– A min hän sanoi?
– A sanoi: om žarkii päčiš.
– Min' sä pagižed, - nece ak säb, – mijou žarkijad päčiš igas eleške.
– Eleške ka kackameiške.
Sidor mäni, päčin' avaiž – žarkii päčiš.
Žarkijan toiba päčišpei.
Nece soudat möst lindun suugas vedouz’, lind möst vingahti sigä.
- Ka min hän möst tedei lind-se pagižeb?
– Pagižeb ka etei usko, ak, näd, ii usko ka.
– Ii usko, da vet’ min-se aigoin' proudan sanob.
– A sanob: om pelen taga päčiš polišk litrad, vinad butuuk.
Päčiloudan möst avaižiba – ka vinad butuuk, toiba stolale.
Soudat da Sidor vinan juiba, necen butuukan.
Nece soudat humouzui ka lindud enambou vu bokas räzahtoit’.
Lind möst vingaht’.
- Ka min hän nügde-se sanob?
– A nügde sanob...
en teda sanoda-ik?»
– Ka sano jo, sano, lind sanob ka kutak ed sano.
– Ka sanob, om čort karzn'as.
– Jose om?
– Om.
Käsked ka mina küksen.
– Ka kükse.
– Vįvedin' necen čortan igäks.
Karzn'an avaižiba.
Ak saab:  - Üksnein' elin', ka ele nimiččid' čortįd', en nägeske.»
Mäniba karzn'aha, soudat oti ufatnikan, män’ karzn'aha.
Sigä mužik, drug-se karznäs.
Hän ku nöugeidab kerdan, toižen.
Nece drug karznäspei hurahtab da irdale, läks’ sigäpei.
Mužik saab:  - Sigä oli čort.
Muga soudat necen čortan igäks küksi, openzi.
Soudat homenchessei magazi.
Necen lindun mužik ostaškanzi.
Nu, soudat lindun hälle ustupi, müi, jät’, žallöiči, saab:  - Na, sindei kaika podderžib nece lind.
A soudatale tari oli dengad da liib dorogha.
Sidor andoi dengoid', andoi liibäd, aleižed andoiba kädhe vahvad.
Soudat töndui, a mužik händast blagodari čomašti i jäi ičeze akanke elämha.
Enamb drug ii tulend.

Ende eliba kuumen vellesed.
Ajeiba mecha semendamha.
Mecha tuliba öks, unohtiba spičkad kodhe.
Sanutas norembad velled vanhembale (homaičiba lämoin' edahan):  - Mäneške, pakiče lämmöid', ken hän om ka.
Mäni vanham vel'l', tuli lämoinno.
Lämmöil' uk ištub.
- Anda, ded, lämmöid'.
– Andan lämmöid'.
Anda perskes präšk, selgäs särm ili sanu skask da priskask, ka lämmöid' andan, a muite en anda.
Dumai, dumai vanham vell, sel'gäs särmäd kibed antta da präškäd, skaskad-priskaskad sanuda ii mahta, män’ tagaz.
- Ii andand ded lämmöid'.
- Hüvä, mäne keskmeine vel'l' sina.
– Mina mänen, ka otan.
Tuli dedanno: - Anda, ded, lämmöid'.
– Andan.
Anda selgäs särmän da perskes präskän ka, ed anda...
ili sanu skask da priskask.
Skaskad-priskaskad sanuda ii mahta, nu i muga selgäs särmäd, perskes präškäd ii andand, kibed om.
Tuli, ii sanu nimidä.
Noremb vel'l' sanub:  - Oi tii, goräd, užoške mina mänen da otan dedou lämmöid'.
Tuli dedanno sinna noremb vel'l':  - Anda, ded, lämmöid'.
– Andan.
Sel'gäs andad särmän da perskes präškän ili sanud skaskan da priskaskan.
– A sanun skaskan da priskaskan.
Siloi, ježeli sina poperečid', ka andad se'lgäs särmän i perskes präškän i lämmöid'.
– Hüvä, dogovorhezoi.
Zavodi sanuda skaskan da priskaskan.
Sanubgi nece noremb vel'l':  - Ende oli, saab, kuume velled.
Oli, - saab,-  hiiläzoi hubeine heboine.
Ajeiba mecha semendamha.
Paniba kaks’tošküme märäd kagrad hebole racile, iče ištuihezoi kagrale päle racile.
Ajeiba, ajeiba, heboine kukištui kandho.
Heboine vacan rebiti, prapadi, kagr maha mäni.
Midä dumaida?
- Sagam linduid.
Linduid taboiteliba, töudod havadod paniba.
Kuna linduideke mänemei?
Kulištiba, meren taga värištasoi: «Ele linduid.»
Otiba, nene lindud meren taga šlingutiba, šlingutiba, iče hiide jäl'ghe šlingahtiba.
Mäniba, sigä vajehtiba, kaikuižes lindus andoiba hiiläzoi lehmän.
Kuna lehmäd panda?
Kulištiba taivhuu värištasoi: «Sapkoiš nahkad ele.»
Hii otiba, lehmäd rikoiba, nahkan nül'giba, kaik nahkad taivhale šlingutiba, šlingutiba, iče jäl'ghe šlingahtiba.
Nahkad sigä taivhuu müibä, a händad tagaz rädiba.
Kut taivhoupei lasttas?
Otiba händän, taivhaze sidoiba, zavodiba lasttas händad kaik sidoiba ühthes, sidotas i laskesoi, sidotas i laskesoi.
Laskhezei mahasei, vähäšt’ norad ii hvati, gomn'ale päle, gomn'as taptasoi narod.
Otiba, tuhuid keraziba, keraziba, noran punoiba, punoiba, vuu vähäšt’ ii hvatind.
Nece nor kattez', i hii maha lanksiba, jougad puuvhesei maha putuiba.
Mäniba deruunaha, toiba zastupan, jougad kaivoiba.
Nece uk i popereči:  - Nece ka jo ei proud, vot i kelastid.
– Kelastin, ka andaske, priha sanub, – lämöid' da sel'gäs särm da perskes präšk.
Muga detkou oti sel'gäs särmän, perskes präškän i lämoid'.
Tuli priha vellidenno, sanub:  - Oi, tii gor'ad, etei sanut, a mina männuižin, ka amu lämmöid' otnuižin'.

Eli akaine, oli hänou poig.
Eliba diki gol'l'as, iilen nikus nimidä.
Prihaine vähäižou kazvaht’.
Poukazihe hän kazakaks bohatale mužikale kuumeks vodeks vaiše üksiš liibiš.
Poukad nimidä.
Nece priha radoi voden, radoi toižen, radoi kuumanden voden, enambad ii voiškandend rata i läksi kodihe mamazennost.
Kodiš möst mamou nimidä iile, i pagižeb mam poigale, mišo:  - Pod'om, kusni lüudamei radon kebnemban.
I vot toižou päivou läksiba radod ecmähä.
Asttas päivän, asttas toižen i kuumandou päivou dorogad vast homaičiba mäthäižen.
Mam ohkaht’, sanub: «Oh!»
I siičas že tegihes kohtas mužik.
-Miak sina mindai kucuid'?
– A tönduimai poiganke kebnäd radod ecmähä, astumai kuumanden päivän, a radod em voigoi lüuta, sikš mina sanuin «oh.»
– Nu ka poukta minei händast radole kuumeks vodeks.
Kuumes vodes päliči tule necile sijale i andan poigan sinei.
Akaine poigan jäti, iče hän mäni kodihe.
Kodiš eläb voden, eläb toižen da i kuumanden eli voden.
Tuli srok, i mäni poigad ecmähä.
I tuli möst sille sijale, kuna jäti poigan i möste sanub: «Oh!»
Möst tegihe mužikaine hänou kohtas i pagižeb:  - Babuško, tulid' poigad otmaha?»
– Ka, sanub, – tulin' poigad otmaha, lüuda minei poig.
– Siicas mina ton sinei poigan.
I vot nece mužikaine toi hänele kohtha kaks'toštkime lindud, kaik ühtuičed, suugaižed da harjaižed, kaik ühtuičed.
I sanub:  - Valiče, kudam sinun poig i ota.
Akaine sanub:  - Mina en tunde, kudam om minun poig.
I senke tuli poigata tagas kogihe i eli voden kodiš möst.
Zdumai möst mända poigad ecmähä.
Kodispai läksi i möst tuli sille sijale i möst sanub: «Oh!»
Nece mužikaine möst hänennost tuli i sanub: - Tulid', baboi, poigad otmaha.
Tulid', ka varasta, mina siičas ton poigan.
Vot nece mužikaine möst toi hänele kaks'toštkime koirad.
- Tundišta, sanub, – kudam sinun poig, i ota.
– Mina, sanub, – en tunde, kaik oma ühtüičed, en teda, kudam om minun poig.
– A ed tunde, ka mäne kodihe, andagi en.
Akaine kodihe tuli tagaz värunke.
Möst kodiš eläb voden.
- Mända, sanub, – kuumanz’ kerd, iik sa lüuta poigad.
Töndui dorogaha, astub päivän, astub toižen, kuumandou päivou tuleb hänele vastha vanh ukoine.
- Edahaksik, babuško, mäned?
– Mänen, sanub, – andoin' poigan opendushe, kävelin' jo kaks’ kerdad, a poigad tundištada emboi.
Nece ukoine pagižeb akaižele:  - Et tundišta i nečil kerdoižou sina, a mina sinei nevon i siloi tundištad.
Tob sinei kaks'toštkime hebod, kaik lindäs ühtüičed: ühtüičed karvou, grivad ühtüičed, kabjad ühtüičed, a üks’ hebo linneb ripputet pä i ii vesel.
Sina ota se.
Akaine ukoižespai eriganz’.
Akaine möst tuli sille sijaižele i möst sanub: «Oh!»
Nece ukoine möst hänennost jävihe.
- No, bapka, möst tulid' poigha.
Jesli necil' kerdou poigad et tundišta, poigab enambad en anda.
I toi hänennost kaks'toštkime hebod: üks'karvaižed, grivad ühtüičed, kabjad ühtüičed i kaik veslad hebod, a ühtou hebou pä ripputet, ii vesel.
Mužikaine sanub:  - Valiče, bapkaine, kudam sinun poig.
Akaine ozut’ sen, kudamou ripputet pä.
- Nece minun poig, - sanub.
– Nu ka tundištid', ka ota händast.»
Akaine hebon oti i tuli kodihe.
Nece hebo kodiš kändihe poigaks.
- Nu, sanub, – mamoi, mindai tundištid', nügude eläškandemoi čomin'.
Toižou päivou poigaine pagižeb mamalez: - Mina kändamoi heboks, sina vö mindai lidnha i mö, a suičid' ala anda.»
Nece poig möst heboks kändihe, mam vüi lidnha i siižutihez bazarale.
Tuliba torgošid hebod ostmaha i taritas arvon čoman.
Ii teda kuverz’ otta.
Sid’ kuspai-se tuli bokas ukoine:  - Baboi, mö minei hebo.
Necenke arvou ladihoiš, hebon müi.
Akaine sanub:  - Mina suičuižid en anda vaiše.
A ukoine sanub:  - Suičed oma rättud hebonke.
Akaine dengad poluči i töndui kodihe.
Nece ukoine ajoi lidnha i zaidi trahterihe, a hebon sidoi iknan alle paccaze  diki vahvas.
Akaine astuškanz' siriči neciš hebos i tundišt’:  «Nece om minun hebo.»
A hebo pagižeb mehen kelöu:  - Tule, mamoi, hiita minaipai suičed.
– En rohti tulda, sina potkaidad.
– En potkaida, mina olen sinun poig, pigemba hiita suičed.
Akaine tuli, suičed hiiti, i hebo uidi.
Nece akaine mäni trahterihe i pagižeb: - Kenhän sidoi hebon diki kinktäs, a mina pästin'.
Nece mužikaine kulišt’, loihez irdale, hebod iile.
Töndui ecmähä.
Hebo kulišt’, mišo händast sabuteldas, kändihe koiraks i jokseškanz' jalomba.
Nece mužikaine kändihe händikahaks i möst sabutaškanz'.
Nece koir kändihe vedeks, tegihez järv.
Händikaz kändihez hougikš.
Järv kuivi, kändihe linduks, lendi kodihe, tuli mamazennost, a houg’ jäi kuivale i sihe i koli-gi.
A nece poig lindun lendi kodihe, möst kändihe poigaks.
Sid hii pigäi bohattuiba, stroihoiš, ostiba hebon, lehmäd.
Nece priha nai, oti bohatan nevestan.
Eläškat'he čomin'.

Eliba prihäine da akaine.
Nece mam poigale sanub:  - Kut mii eläškandemai, liibäd ni supalašt’ ele.
Prihäine:  - Mamoi, mäne aitha, kolotiške purnuižed, možot lüudat pazaižiš juväižid libo jouhošt’ edįk lüudaiž.
Akaine mäni aitha, koloti, koloti purnuižed, pihki da jouhod lüuzi puzikaižen.
Aitaspäi läksi, libui sur’ tul'l'aine, jouhon necen kaiken puhui tul'l'aižou.
Akaine tuli pert'he värunke:  - Oi, oi, poig, kerazin', kerazin' jouhošt’ puzikaižen, da tul'l'aine vii.
Poig:  - Ala väriže, mamoi, mina mänen tul'l'aižou pakičen jouhon tagaz.
– Ka kut sä tulläižou jouhon pakičed?
– Linneb jouh sadut.
I män’ prihäine tul'l'aižou jouhot samha.
Mäni tul'l'aižennost:  - Tul'l'aine, anda jouh, mamalain miak sä vüid'?»
– Mina antta emboi, mäne tagemba minun vellennost, hän sinii andab.
Prihäine mäni edembahk toižen tul'l'aižennost.
Tul'l'aine diki äjou puhub.
Prihäine:  - Anda jouh minii.
Tul'l'aine:  - Emboi jouhod antta mina, mäne edemba, om minun tat diki vägihine tul'l'aine.
Hän sinii andab.
Mäni prihäine vägihižen pohjaižen tulläižennost.
Prihäine:  - Ala käräida minun päle, anda jouh minii, miil liibäd söda ele.
- Mina jouhod antta emboi, mina andan sinii pihkmuden, levitad stolale, midä pakičet toda söda, sidä andab.
Prihäine ihastui, kumarzihe jougha tul'l'aižele i mäni kodihe.
Astta oli edahaks.
Tuli derounaha, pakičihe öks.
Ižand händast pästi.
- Ištte, prihäine, užinale, eskäi panetud.
Prihäine:  - Minai om ičein' užin.
Pihkmuden kaivoi, leviti stolale:  - Pihkmut, anda minii söda.
Pihkmut kaiked andoi.
Ižand čududelese:  - Mitte nece pihkim!
Prihäine süi, panihe magattaha.
Prihäine uinoz’, ižand necen pihkmuden hänou vorui, a pan’ prostan pihkmüden hänele.
Prihäine homencou nuuzi aigašti i män’ kodihe.
Tuli mamazennost:  - Mamoi, mina nugude toin' kaiked.
Ištte sömhä.
Prihäine pihkmuden leviti: «Pihkmut, anda söda».
A pihkmut ii anda.
Prihäine fatihe:  - Verno ižand vorui necen pihkmuden.
Mest mänen tull'l'aižennost, pakičen jouhod.
Dai män’ prihäine tul'l'aižennost jouhot pakičemha.
Tuli prihäine tul'l'aižennost: - Tul'l'aine, anda jouh.
– Jouhod mina antta emboi, a andan kivuden, jouhouda kivudou, andab kaiked.
Prihäine kivuden oti dai uidi kodihe.
Tuli ösijale, taričihe öks.
Ižand pästi.
- Išttezo sömhä.
– Minai om ičein' užin.
Prihäine jouhouzi kivudou, pästi kaiked.
Prihäine süi, pani magattaha.
Uinoz’ prihäine.
Ižand necen kivuden vorui, hänele pani prostan kivuden.
Prihäine aigoiž nuuzi dai män kodihe necen kivudenke.
Tuli kodihe mamazennost:  - Mamoi, ištte sömhä.
Kivudou jouhouz’, kivud ii pästand nimida.
Prihäine hvatihe radod:  - Nece ižand mindai maniteleb.
Mänen mest tul'l'aižennost.
Mäni tul'l'aižennost:  - Tul'l'aine, anda minii jouh.
Tul'l'aine:  - Emboi antta sinii jouhod, enamb antta ii midä.
Andan mina sinii dubinaižen, dubinaižele sanu: «Lö hiidazoi».
Prihäine dubinaižen oti, män’ kodihe.
Tuli mest sen ižandannost öks.
Ižand mest:  - Ištte užinale.
– En tahtoi, panemoi muite.
Ižand hvatihe: «Mest toi midani prihäine, ii ištte sömhä».
Prihäine uinoz’.
Ižand podoidi prihäižennost:  "Užo mina otan kaluižen necen".
Ižand otaškanz’, a prihäine-se ii magadand: - Kaluine, lö händast!
Kaluine ku oti kävelta sel'gädme ižanduu.
Ižand moliškanzihe prihäižele:  - Kel'dä, okha hiitab löndan.
Prihäine:  - Anda minii pihkmut da kivut tagaz, siloi mina keldän.
– Andan,- sanui ižand.
Andoi kivuden i pihkmuden.
Prihäine kel'di kaluižen, oti kivuden, pihkmuden i kaluižen i män’ kodihe.
Tuli mamazennost:  - Mamoi, mii bahattuimai!
Mam kuumet sutkad i ištub sömäta.
- Ištte, mamoi, sömhä.
Pihkmuden leviti stolale:  - Anda, pihkmut, södä!
Pihkmudele kaiked tegihe söda.
Mam ihastui.
Kivuden stolale pani, ku jouhoudab kivuden, sigä vuu parembad söndad hot’ mi.
Mam da poig eletas diki čomin'.
Eli sid ii edahan bajar', kulišti necen radon, prihäine ninga bohattui.
Tuli prihäižennost.
Kutak nece pihkmut mänitada?
- Prihäine, anda minii pihkmut vähäižeks, mina kucun adivoid', adivoide aigaks.
Mina sinii andan dengoid'.
Prihäine soglasihe:  - Mina andan sinii pihkmuden i kivuden.
A bajar' sanui prihäižele:  - Mina stroin sinii perti'n čoman i andan dengoid'.
Bajar' män’ kodihe, leviti pihkmuden stolale:  - Ak, tuleške tänna, mitte miil bohastv.»
Ak tuli.
Bajar':  - Anda, pihkim, söda!
Pihkmudele tegihe kaiked.
Bajar' da bairak igäs ii nägišket ningošt’ elod.
- Minai ii kaik vuu sid ole.
Pani kivuden stolale.
Jouhodab kivudou, sid’ vuu paremb tegihe stolou.
Bajar' dumaib: «Enamb en anda prihäle tagaz necidä».
Prihäine kävel’, kävel’ pakičemha, bajar' anda ii kivut i pihkmut.
I dengoid' ii anda, i pertid' ii stroi.
Mam ištub da värižeb:  - Ele miil gor'a-gorkijoile ozad.
Prihäine:  - Mamoi, ala väriže,  mina tegen ozan.
Mäne sina kävele, vuu kerd pakiče.
Mam mäni, bairile jougha kumarzihe, bairil' adivoit töuz’, - stolan taga išttas, pihkmut levitet, kivut stolau.
Adivoičese adivod.
Akaine moliškanzihe bairile:  - Anda pihkmut da kivut.
Bajar' akašt’ tuukou:  - Kut sä rohtit' tulda minun pertid' stramm'm'ah'a, virzuiš lavale polgid'.
Lavad bairil hoštetas.
Akaižen irdha tuuki bajar':  - Vuu tule pakičemha, mina sindai ripputan, adivoide aigan sina stramid' mindai.
Akaine män’ värunke kodihe:  - Oi, poig, poig, linneb näl'ghä kolda.
A prihäine:  - Em kolgoi, mina mänen iče.
Prihäine oti dubinaižen i mäni bairinnost.
- Anda minii, bajar', pihkmut i kivut.
Bajär prihäšt’ tuukou.
Prihäine:  - Ed anda hiiväižou, mina otan toižin'.
Prihäine dubinaižele:  - Löške händast, pane hiit’ kaikid'.
Dubinaine kaikid' löškanz', ezmäi bairid', sid’ adivoid', muga pani hiidäzoi.
Bajar' moliškanzihe:  - Ota kivut i pihkmut, vaise kel'dä dubinašt’.
Prihäine dubinaižen keldi, kivuden da pihkmuden oti, mäni mamazennost.
- Mamoi, mamoi, mii nugude eläskandemai.
Pihkmuden da kivuden pani stolale:  - Pihkmut, anda söda.
Pihkmut adnoi kaiked.
Prihäine kivudou jouhouz’, sigä tegihe vuu enamb.
Prihäine mamalez:  - Kacu, nügude bahattuimai.
I nügude-ki etelas prihäine da akaine čomin'.

Eliba uk da mamš.
Kondi zavodi heidenost kääda.
Kerdan ehtaa uk da mamš ištuiba, ištuiba i sit’ pan’he, pan’he i magatas.
Zavodiba uindooda, kulištpa – ken-se värain taga stukičese.
Män'ba avaidamha.
- Ken siga?
– Mä.
– A ken sä?
– Ka mä.
He kulištpa, što kondi, he varagaaspa molombad.
Hän stukučiškäz’, i he kaik sijad tugespa.
Hän stukičhe, stukičhe, sadaaze ii sa.
Sid basib:  - Etai avaida ka pertin-gi mä teiden kändän i teid' sen.
Mamš joks’ pert'he i basib ukole:  - Ukoine, minak me tegeškandomai-se, kondi meid seb.
– Ka ankam hälle mi-ni.
– Ka min’ me andamai?
– Ka ankam hot’ hälle kanaine.
– Ankam.
– Mäne, mamš, anda kanaine.
Mamš joks’, kanaižen tači kondjale.
Kondi män’.
He pan’he i uinos’pa.
Homencoo nös’pa, päivän eliba.
Ehtaa mest pan’hežoo.
Kulištpa – mest stukičese, mäniba avaidamha ka mest kondi.
Mamš joks’:  - Uk, mest kondi, - basib, sen teid, etaa anda mida-ni ka.»
– Ka minak me andamai-se?
– Ka mäne, mamš, tači hälle busine.
Mamš joksi, tači busižen hälle.
Kondi män’.
He mest uinos’pa.
Toižoo ehtaa mest tul’ nece kondi i mest ningaže stukičese.
Uk basib:  - Minak me andamai se?
– Ka ankam vazaine.
Tačiba vazaižen.
Kondi män’ vazaštmu.
He pan’he i uinos’pa.
Toižoo ehtaa mest tul’ kondi i mest pakičob.
- Minak me andamai?
– Ka ankam jo lehmaine.
Andet'he lehman.
Sid mest tul’ toižoo ehtaa kondi, he andoiba hebon, sid ištuba i gor'uiba:  - Minak me homen ehtaa andamai, ku kaiken živatan andlimai, enamb antta homen ii mida, tulob ka seb.
Homencoo noos'pa, gor'uiba:  - Tämbäi tol’ko meil’ ehthassai elo.
Uk basib-gi:  - Davai pletimai puzun tobnemban da riputamai laghe puzun da hutimoi neche puzhu.
Uk särahthid sai, puzun ani suren, kätken, pleti i necen puzun riput’ laghe.
Varastaba ehtan.
Sid eht tul’.
Uk da mamš pan’he.
Kondi mest tul’ i stukitaaze, stukitaaze.
Jäl'gmää joks’ mamš avaidamha ka antta i mida.
Joks’ uk, basib:  - Minak me nigut tegomai?
Sadaižem puzhu?»
– Sadaižem.
Libuiba laačha i seinamu libuiba, libuiba, saihe, ka puzu-se ihtele mehele tol’ko, kahtele ii kut puzhu sadaaze.
Nu uk puzhu saihe i ištub puzus sigaa, a mamš pertiš joksendab:  - Voi, ukoine, mindai nigut’ seb.
Voi, voi, ukoine, kunak mä nigut?»
– Ištte päčhe pigemba, ika sab.
Kondi zaloškan murez’, jo astub pertäčes, a mamš pigemba päčhe saihe, päčilaadaa tugez’he da sigä ištub päčiš.
Kondi tul’, kaikjaa horomoiš eči, nimiš ii voi löuta ni ukod, ni mamšid.
Laačha libui, sada ii voilend nečida ukod.
Lähteškäz’ jo irdha, a mamš ii voilend proterpta i päčiš ku riktä da riktä.
Kondi vernihe da päčilaadan avaiž da mamšin vei ka tol'ko uk i näg'-gi.
Uk jäi iksnäze i kol’.

Mäniba lapsed nabolįihe dei pörastuiba sina.
Prihäine en magaz’ korbes, mäližii.
Astuškaaz’ homencoo hebo, prihaane voikab.
Hebo i basib:  - Midak sä, poigaane, voikad?
– Sida voikan, basib, – ii putta kod'he, pörästuin’.
– Ištte mine rachale, mä sindaa kod'he ven.
Prihaane hebole ištįihe rachale, i hebo prihäžen vedab kodhe.
Ajeiba, ajeiba, putui pertine.
Pertižespaa joks’ mamšine, jagi-baba i necen prihaažen hvati sel'gäs i  vei pert'he.
Ripub hänoo kätte pertižes i necile prihaažele basib:  - Sä likuta mindaa i bajuta.
Nece prihaane voikab i bajutab:  - Ba-ai bapkoid, baai jagi-bapkoid!
Nece bapkoi uindaškäz’.
Prihaane i basib: - Pästa, bapkoi, mindaa pähut sugmaha krincaažile.
Päi voo poloo.
Prihäne män’ pähut sugmha.
Sugib i voikab krincaažoo.
Astub härg.
Basib:  - Midak sä, poigäne, voikad?
– Näe, ninga i ninga, pörastuin' da hebo toi mindaa da jagi-baba satoi pert'he da käskob nän'koita i bajutada.
Kodihe nügüd mine ii putta igas.
– Davai, prihaane, ištte mine rachale, mä sindaa ven kod'he.
Nece prihaane ištįihe härgäle rachale.
Härg ajab.
Prosnihe jagi-baba, skokni polole, ka prihäšt’ eile.
Vzgläni tele, ka härg prihaažen vedab.
Jagi-baba joks’, joks’, tol'ko täpnida prihaašt’ sel'gäs, a härg händan lend’ da ku purskaadab paskata i kaiken paskaaz’ necen jagi-baban.
Jagi-baba mälegaaz’:  - Nügüd mi mine tehta, prihäžen veibä i näge en nimida.
Joghe män’ pezmaazhe, a sid’ aig härg prihaažen vei kod'he.

Olba ak da mužik.
Mužikale nagol’ zavist’: midak ak kod'he jäb dei upravise, sanub:  - Upravite, midani magedemb ladid', söd da jod da panetį da magadad.
Ajeižid’ künmhä.
Ak i basib:  - Mä ajan homencoo künmhaa, a sä jä, upraade.
Ak nooz’, mužikale nevoo:  - Štisurin hobi, voi härkiče, čugud söta, cipud pästa da söta, upraade i  murgin minee ladi.
Ak ajee i kündab murgnaasaa, künd’ aterjon.
Mužik nooz', päčin zatopi, taigin oli vuu sotkta.
Taignaspä hänoo läks'.
Kuni cipįid set’, ka sini koršun tul’ da sei lavaa, i ehtind sötta.
Kandates hänoo sidotu kukšinaha vele.
Jokseleb, dumaib, härkičese ve kandates ku ninga sidot kukšinaa.
Kandatez kaik valoohe lavale, da čugu hänoo laväpää sei i taigin kukerzuu lavale i kaik sijad kesketi.
Mamš tul’:  – Uköne, murgin vaamiž?
– Oi, izo mamšine, nimida ile vamišt, enamb en ja emagihe, nimida mine i tehta, emagoote paremb sä iče.

Eliba ak da mužik.
Mužik navodi enikood’: ken astuba, pakičese eks, hän nagol’ pästli enikood’.
I navodi hän, ken sanub sarnad.
Ühten kerdan tul’ saadat, astui saadat kod'he i tuli hejaa eks pakičhes.
Pästi mužik eks i basib: – Tol’ko sä sanu mine sarnad nagol’, paneme magattaha, sä sanu, mä kundlen.
Pan’he mužik saadatamu palatile.
Mamš ištuihe kezerdamha.
Magaziba, magaziba, saadat nece nagol’ sanub sarnad.
Sid’ uinžiba.
Nečele ukole nägub uniš, ku saadat teg'he händikhaks, a uk teghe kondjaks i joksiba mecha.
Joksenziba, joksenziba mecas i putui vastha heile hebo, ukon hebo.
Händikaz i basib:  - Davai, sömaa necen hebon.
Uk basib: - Mitäk me sömaa, nece hebo meiden, emaa sö.
Ve joksiba, joksiba.
Putui vastha lehm.
- Davai sömaa necen lehmän, söda tahtoomaa.
Uk i basib:  - Emaa sö lehmad, nece meiden lehm, ei voi söda.
Joksiba, joksiba, putui mamš vastha.
Händikaz i basib-gi:  - Necen mamšin nigit sömaa.
A kondi basib:  - Nece mamš minun, emaa sö necida mamšid’.
A nece händikaz i basib:  - Nigit joksomaa, joksomaa, putuba ohotnikad vastha i rikoba.
Händikhan rikoba, zavodiba nil'kta (a händikas se ol’ nece saadat).
Donil'geškatas, a sä hippähta nečiš nahkas päliči ka i tegetoi mest ukoks.
Uk muga i tegi.
(Nece nagol’ uniš nägub nečile ukole).
Necen händikhan rikoiba ohotnikad, nil'giba, nil'giba, donil'giškäziba, uk ku hipähtab päliči nahkas...
Da palatilpää alhakspää lavale.
A mamšile ilo teg'he, nagraškäz’.
A se basib:  - Oi, oi, rikoimoo, rikoimoo.
A mamš basib:  - Minak sä, ukoone?
Uk basib:  - Mä olin' kondi, a saadat – händikaz, joksezimaa kaik pöödod.
Ladimaa söda meiden hebon, hebo meile vastha putui.
Putui meile vastha lehm.
Ladimaa söda, a mä en andand.
A sid putuid sä meile vastha, mugažo ladimaa söda da mä basin: «Emaa sö,  nece minun mamš».
Mamš-se nagrab, dei basib:  - Miš te joksenzitaa, tol’ko hrapitaa, magazitaa palatil'.
Nece sine uniš näguu.

Eli endo mellicnik.
Mellic oli gög'uu, mellic gög'uu radoi, kolesoil' oli, gäuhob ülähan, alahan survob kagrad kürzikš.
Nece mellicnik pidi koiran kaiken, miše mellican karauliž da nutaiž.
A sid vuu elotihe deruunas uk da staruh gö vanhad ka kaži gö vanhtui.
A necuu mellicnikau koir vanhtunu, ii nutaškanu, vorįd pästliškanz’ mellicaha.
Kažin' küks’ nece emag, staruh da uk kükstihe.
Tuli kaži püudho, ištuihez mägudolo, voikab, mäugab:  - Kuni mina godimoi, mina hirid' taboitelin', hiiden veššad sohran'ain', ka hö mindain' baregoitihe.
Tegimoi vanh, en kulo, emboi hirid' tabata, mindain' kükstihe.
Miniin' om abid.
A kacauz’ – koir astub.
- A kuna miniin' koiraspäi uitta?
A kuna mina uiduškan, mina göksta-ki emboi, s'orono koir tabadab.
A koir ii uraida, ii nuta.
No, hän küzub:  - Kuna, koiraine, läksid'?
– Ka kuna mina läksin', - voikume koir pagižeb, – kuni mina olin' mellicau, ižand radoi minun, nu ka mina godimoi, karaulin' mellican, vorįd' mina en pästnu, nutin', taboitelin', a nügut en godiškannukso, mindain' kükstihe kodiupäi.
A kaži hänlo vastha pagižeb:  - Nu, siloi astkam ühtes, mina-ki kuni hired taboitelin' da godimoi, ka pidetihe, mina-ki olon kükstut.
Asttihe, asttihe mecha.
Putui hiile reboi vastha:  - Kuna, kaži da koir, läksitt?
A koir pagižeb:  - Sina, reboi, ala pahoin' kažile pagiže, nece om kaikide zveride päu car’, kaikid' proveriškab mecas, ked kus elotas: händikahad, kus elotas reboid', kus elotas gänišad.
Sina, reboi, bude void', ka sanu miile, ken kus elab.
Nece reboi hiile sanui dei pagižep-ki:  - Otkat mindain'-ki kerdalo, kuna tö, sinna i mina astuškan.
Asttas, putui hiile gänišaine.
Nu, gänišaine uitta ladi.
Reboi pagižeb:  - Ala uidu, nece om mecahiine car’.
Hö asttas mecas provermaha, äjak om miid' mecas životnijid', kaikid' proverdas.
No, nenod asttihe, asttihe, väzdihe roukad, söda tahtoidas, göda tahtoidas.
Tuli nituine, a nituižuu se göksob ojaine.
A mägut mugoine hüvä kosogoraine, puhtastadut, oksad oma kuivad ningimad.
A kuiviš oksiš-ne om hir’.
A koiraine-se pagižep-ki:  - Davai, sanub, – Kot-Ivanovič, ištkamoiš nakhu da lebaidüugamoiš, a možet tänna ödum.
Dai ödudihe-ki sihe.
Hiihe vüu kondi oli ühtenu.
Kondi-gi sihe ödui, ištub hiidme.
A kondi-se libui pedajihe, a kaži-se vardiičeb hiruden necen lomunnu.
Koiraine lämįhuden tegi da kiitab katl'aižes ičelozo čajuden.
A kažiine söda tahtoib ka lomunnu-se ištub.
A kondi-se pedajihe libui da kacub: «Mida neno radaškatas?
Göse mijau ningine car’ mecas?
Mižo pahoin' pen’?
Mijak ii mindain oliž panda carikš, mina kaikid' suremb.»
Nu, a kaži hiren vardiič, vardiič, hir’-se ku kubahtab, kaži-se ku šarahtab sinna oksihe-se keskhe kuivihe, hiren-se tabadab.
A kondi-se toropihe.
Kaži-se kondg'alo gäl'ghe ladvha, pedailadvha.
Kondi-se bungahtab langeta da langes'-ki sihe.
Dai kondi uidi.
Enamb ii ozutado.
A händikaz om vüu hiidennu.
Koir pagižep-ki:  - Söda tahtoim, mida mö söškam?
A mänoko, händikaz, käu miiden üuknan allo.
Naku ningomau sijau elab minun ižand, hänou om sur’ pahoin' barak, to miniin' barak.»
Händikaz mäni, zagardospäi hiiden barakon tabaz’, necile ojeiželo toi.
Ištuihezoiš kaik, a kaži-se sanub-gi:  - Mina söškan lihäižen, a sina, händikaz, ime kaik čak da sö kiškad, rebita davai.
Händikaz rebit’ barakon, vacas kiškad päst’, süi, čakan imi.
Händikaz küläine.
I küzup-ki händikaz:  - Nügude voib mända, kot-kotofejič, ningine car’?»
– Voib, mäno.
No, händikaz läks’ ičezo tropime.
A nece koir da kaži necon barakon kuni södihe, hätken elotihe ojaižuu.

Elotihe ukoine da akaine.
Mecha ii vįinugoi käuda.
Akaine pagižep-ki:  - Detko, täuvoduu kuna nagrhen-se semendaškam?
Palod mö tehta emboigį, emboi kasked čapta.
A semekam, davai, külbetin' pälo.
Ukoine soglasihe.
Nu i semetihe külbetin' pälo nagrišt.
Nagrhudes gö taimnudod lähttihe.
Staruhaine pagižeb:  - Ukoine, mäno, kacu, nagrhuded-ne gö min' surččed oma.
– Da min' sinä, staruh, kuspäi hö nagrhuded, tol'ko vuu lähttihe, tol'ko zavodnuksod kazda.
Nu, möst väheizen staruhaine eli.
A staruh nagrišt’ tahtoib, ka ičezo pagižeb: - Ukoine, tedan, oma g'o nagrhuded.
Ukoine pagižeb:  - Min' sina, staruh, vuu oma taimnudod, iile vuu nagrhuzid.
Möst g'o staruh ičezo pagižeb, tol'ko ukou nagrhuzid pakičob.
Ukoine möst sanub, miše eile vuu nagrhuzid, oma vuu taimnudod.
Ukoine läks’ mecha.
Staruhaine kül'betin' pälo ägehuded pani, ägehutme libui, taimnuzid nütki, laskeškanzihe, ägehut šturaht’, staruhaine langen’, vacan rebit’, kiškad valihezoi, nu i staruhaine kül'betinoks kol’.
Ukoine tuli mecaspäi.
Eile staruhašt’.
Mäni kül'betinnoks-se – staruhaine kounu.
Mida tehta ukoiželo?
«Ajada val'l'astada heboine, ajada voikkid ecmähä.
Voikta ii kelle, üksnäin' mina».
Žalliičob staruhan.
Läks’ mecha ajamaha, regen vallast’.
Putui vastha oravaine.
- Kuna, dätkim, läksid'?
– Läksin voikkid ecmähä.
– Ota mindain.
– Mahtadįk voikta?»
– Mahtan: čok-čok-čok.
– Ištte kablhalo.
Ajei väheižen, tuli gänišaine vastha.
- Kuna, dätkim, läksid'?
– Voikkid' ecmähä.
– Ota mindain'.
– Mahtad ed voikta?
– Mahtan: tol-lo-lo.
– Mä, ištte regelo.
Ajab möst g'o ukoine.
Putui vastha reboi.
- Kuna, dätkim, läksid'?
– Voikkid' ecmähä.
– Ota mindain'.
– Mahtad ed voikta?
– Oo-oo-oo!.
– Mahtad, ištte kablhalo.
Väheižen ajetihe.
Putui kondi vastha.
- Kuna, dätkim, läksid'?
– Voikkid' ecmähä.
– Ota mindain'.
– Mahtad ed voikta?
– Mmmä-mmä-mmä!
– Mä ištte regelo.
Kondi ištuihez regelo.
Hebo nikuna sadas ii vįi: väznu.
A sablįk ningimam vedaman vedada?
Heboine siižutihez, ukoine löškanz’, kubaižitaškanz'.
Heboine kubeganz', ka ii vii kubahtoitta.
Aižas katkez’.
- Nu, lapsod, mängät nügude aižas togat.
Mäni oravaine, väheižen hamhaižil' toi vicaižen.
- Dätkim, nece godiše vei ii?
– Nece sineiž perskele godiše, a ii aišhaks hebole gotte.
Mäni gänišaine, toi möst vicaižen surembahkon.
- Nece, dätkim, godiše vei ii?
– Nece sineiž perskele godiše, a ii hebole aišhaks.
No, mäni reboi.
Reboi toi koiviižen podhod'ačijan, no penehkoine.
- Nece, dätkim, godiše vei ii?
– Nece ii gotte, sineiž perskele godiše.»
– Mäno, händikaz, to aižaz.
Händikaz mäni, koivun suron gürime känd’, toi.
- Nece, dätkim, godiše vei ii?
– Nece siniiž perskelo, aišk'alo ii got’te.
– Mäno, kondi, to sina aižaz.
Kondi mäni, pedajan suren gürime känd’, toi.
- Nece, dätkim, godiše?
– Da nece sineiž perskelo godiše, a ii hebole aišhaks.
Nu, ištkat, mina iče käun.
Ot’ kirfhuden, mäni nece ukoine ecmähä koifh'ast’.
Kuni koifh'aižen eci aišh'aižeks, sini neno händikaz da kondi heboižuu vacaižen poritihe, čakaižen kaiken g'odihe, kiškaižed södihe, samalt tunktihe vacha, vacan omb'uutihe.
A heboižed kaik neno mecan živataižed regüupäi uittihe toropihezoiž da.
Oravaine uidii, gänišaine uidii.
Reboi hitrį om da se-ki piitihe, uidii.
Ukoine tuli, heboižuu aišhaižen ladi, val'l'ast’ heboižen, heboine ii kubahta.
Kacouz’, ka heboižuu vacaine poritut.
No, mida tehta, heboine södut.
Ukoine regelo länguded pani, da voikume kodihe tuli da ištuihe ičeze pertiižehe, hebošt’ iile, staruhašt’ iile.
- Kut mina nügude eläškan?
Voikmaha i gäi-ki.
Kaik.

Eli endo mecas g'agi-baba, der'uunaspäi eli hän läz.
Ühten kerdan d'oočk'aižed lapsed mändihe bolha da segoidihe.
Asttihe, asttihe mecame, nägištadihe g'agi-baban pertin.
Pertiine pörub.
D'oočk'aižed pagištas: – Pertiine, pertiine, siižutado mechapäi üuknaižed, miihepäi veraihut.
Pertiine siižutihe, d'oočk'aižed pert’he mändihe.
Magadab g'agi-baba g'umaukodas pä, kožuhan päu g'augad i pagižeb g'agi-baba: – Fu, fu, ruskoi duh vidom ne vidat’, slįhom ne slįhat’.
Kuspäi russkii duh g'avihe?
G'agi-baba kätton ladi.
Potom ištut’ d'oočk'aižed sömhä.
Liiban sijas pani hebon sitkakuid, maidon sijas pani čakad.
Lapsed butto čto södas, iče hö stolan allo tačuudas.
Potom lähttihe sömäspäi.
Gägi-baba panihe kättoho: – D'oočk'aižed, nügüt’ mindain' likutagat.
Döočkäižed likutadas, bajutadas: – Baju, baju babaštain', baju g'agi-babaštain'.
Sanup-ki d'oočkaine: – Baboi, minain' kuzi lähtob.
– Mäno käu, kusto da miše tulo.
D'oočk'aine mäni irdaiželo i hüukutab heboižen: – Vouged heboine, tulo, vouktašt’ liibäšt’ andan.
Heboine tuli, d'oočk'aine liibäšt’ andoi, ištuihe raccalo, ajii kodihe.
Bajutab toine d'oočk'aine: – Baju, baju babaštain', baju g'agi-babaštain'...
Baboi, minain’ kuzi lähtob.
– Mäno, kusto da miše tulo.
D'oošk'aine mäni i hüuktab heboižen: – Rusked heboine, tulo, russtad liibäšt’ andan.
Heboine tuli, liibäšt’ andoi, ištuihe d'oočk'aine raccalo i ajii.
Likutab kuumanz d'oočk'aine: – Baju, baju babaštain', baju, baju g'agi-babaštain'...
Baboi, minain’ kuzi lähtob.
– Mäno, kusto da miše tulo.
D'oočk'aine mäni, hüuktab mustan heboižen: – Mustaine heboine, tulo, mina mustad liibäšt’ andan.
Heboine tuli, d'oočk'aine ištuihe raccalo, ajii kodihe.
G'agi-baba fatihe, nikeda hänonnuu iile.
Libui kättospäi, läks’ gäl'ghe g'oksmaha.
G'oks’, g'oks’, dö'oočk'aižen sabut’, tegihe g'o tabata.
Hebo potkad tresni g'agi-babalo, čak nenaspäi g'oksoškanz'.
G'agi-baba voikud, mäni, pezi, möst gäl'ghe g'oksob.
G'oks’, g'oks’ ojah'a-pačakoho gräni, da möstona gäl'ghe g'oksob.
G'oks’, g'oks’ möst, gäi tol'ko tabata, möst ku hebo potkad tresnib prämo kärzha.
G'agi-baba voikume perdihe kodihe.

Elotihe ak da mužik.
Oli hijau d'oočk'aine da prihäine.
Ak da mužik kuudihe, prihäine da d'oočk'aine gädihe.
Elotihe, elotihe, söda ii mida tehnukso.
Lüutine kerdan hernhudon.
Kataidihe, kataidihe da karzn'ah'a sortihe.
Vot hernhut kazvaškanz’.
Kazvoi lavahasai, lavas riigun čapetihe.
Kazvoi, kazvoi, lagehesai kazvoi.
Lages ku riigun čapetihe.
Kazvoi katusohosai, katusos riigižen lüuz’ i kazvab tagemba.
Kerdan prihäine läks’ libumaha necidame hernhudme.
Libui, libui, kacauz’, ka pertiine pörub.
Prihäine pagižeb: – Pertiine, pertiine, siižutado minuhuin'päi veraihut, mechapäi üuknaižed.
Pertiine siižutihe.
Prihäine mäni.
Stolau oli maidod, kašad.
Kašad süi, maidod g'ui.
A g'agi-baba karzn'as g'auhob.
Potom neco prihäine vmesto maidod kuzihe, a vmesto kašad situihe.
Potom läks’, pertišpäi laskihe i mäni kodihe.
Toižuu päivau mändihe d'oočk'aštme, kahton mändihe.
Ka möstna g'agi-baba karzn'as g'auhob.
Stolau oli kašad da maidod.
Kašan da maidon södihe, möstna vzamen kašad situihezoi, vzamen maidod kuzihezoi.
Lähtaškatihe, a g'agi-baba-se karzn'aspäi libub.
G'agi-baba libui, prihäižen da d'oočk'aižen tabaz’.
Päčin lämhä pani i pagižeb: – Nügüt’ mina tiid’ žarin' da sön.
Päč lämbin’, g'agi-baba labidon ot’ i pagižeb: – D'oočk'aine, ištte labidolo.
D'oočk'aine pagižeb: – Baboi, mina en mahta išttakso.
– Nu ed mahta, ka ištte sina prihäine.
– Baboi, mina-ki en mahta.
– Ed mahta, ka tari ozutada.
Ištuihe labidolo i pagižeb: – Naku ninga!
A prihäine i d'oočk'aine ottihe da g'agi-baban päčhe lükäitihe, päčilaudau saubatihe i uittihe.
Mändihe kodihe da eläškat'he hüväšti.
A g'agi-baba i seičas päčiš ištub.
Kaik.

Elotihe ukoine da akaine.
Tegihezoi vanhad.
Staruhaine pagižeb, ištub da kezordab, kožliižou loučas ištub.
Ukoine länguded kohtendab.
- Uk, kut-žo mö nügude elaškam-se?
Iče mö-se vanhtuim, sötkid-ne mijou iile, poigad iile, iile tütärt, mida mö söškam?
- Davai, staruh, kaigam saved, tehkam savesine Van’ka.
Saved kaiviba, pekstihe, Van’kan tehtihe savespäi, pandihe päčhe kuimaha.
Van’ka sigau hotkas kuiv' dai pagižeb: - Tatoi, mamoi, avaikat, mina g'o kuivin.
Tatoi, mamoi aveitihe.
Van’ka läks’ päčispäi:  - Ankat söda!
A söda oli vähäine, Van’kale anttihe, enamba söda iimida.
- Van’kaine, enamba söda mijou iile.
– Iile, ka mina tiid sön.
Kožliižen s'ui, starahan s'ui, länguded ukoižuu s'ui, ukoižen s'ui.
Läks’ deruun'aha astmaha: vüu söda tahtoib.
Tul'dihe d'oočk'ad vastha, asttas logolo haravoidme.
- D'oočk'ad, mina tiid’ sön.
Mamtain' s'uin', tattain' s'uin', nügut tiit'-ki sön.
– Ka ala sö.
Hän kaikid' nenid’ d'oočkid s'ui.
Vähäižen asttihe.
Tul'dhe prihäd vastha.
- Kuna, prihäd, läksit'?
– Radolo.
– Mina tiid' sön.
Tattain' s'uin', mamtain s'uin', d'oočkid' s'uin', tii'-tki sön.
Oi, sina bröngvac, prihid s'ui.
Asttihe möstona.
Tul'dhe akad vastha, lituukoidme.
- Akad, mina tiid' sön.
Tattain' s'uin', mamtai'n s'uin', d'oočkid' s'uin', prihid s'uin', tiit'-ki sön.
Oi sina bröngvac, kaikid s'ui.
Asttas möst mužikad gäl'ghe akoile lituukoime.
- Mužikad, kuna läksit'?
– Niitmaha.
– Siiškat väheine, mina tiid' sön.
– Ka mihe sina miid' söd?
– Mina söda tahtoin'.
Tattain' s'uin', mamtain' s'uin', akoid' s'uin', d'oočkid' s'uin', prihid s'uin', tiit'-ki sön.
Oi, sina bröngvac!
Kaikid' mužikoid' s'ui.
Astub koza.
Savine Van’ka astub vastha.
- Koza, mina sindai sön.
– Nu, söd ka sö.
– Mina kaikid' s'uin'.
Sanui möst, keda s'ui.
- Nu, sina seižu mägen au, a mina prämo...
sina aveida su...
Sineiž suhu g'okson, – koza pagižeb.
Van’ka sun avaiž, käded levit’, seižub.
Koza g'oks’, g'oks’, da ku vacha paig'aiž karahtoitta sarvil'.
Nece savesine Van’ka kaik muren’, savikogoks mäni-ki.
A koza gäi.
Enambad gäl'ghe sida saves Van’koid ii tehkoi, siičas tol'ko päčid', päčin'pohg'ad.
Kaik.

Elotihe uk da ak.
Akaine se kol’, döočkäine gäi.
A mužikalo tariž naida.
A side oli deruunas se ičeze döočkäštme vüuki leskiak.
Nece mužik nai hänou.
Olönuška oli mužikan tütär, a hänou Mašenka [akan tütär].
A läks’ nece mužikäine Šalha podvodaha, kaiken ajelihezoiš podvodaha, ninga elotihe ka.
A nece mačoha sädod döočkäižen rušit’, ühten räcnäižen gät’ pälo, tufläižed gäugha pani.
Hänt püudho vei, kegon pähä ištut’ (rugišt’ oli kezou rahndud).
Nu, ištut’ kegon pähä.
Pakaine se pačkäidab:  «Döočkäine, läm vai vilu?»
– «A läm, läm, da ii keza, hüvä, hüvä, da ii rodni mam.»
A pakaine andoi hänlo valencaižed gäugha döočkäželo.
Toižuu homesuu möst gö pačkäidab pakaine pahoin:  «Döočkäine, läm vai vilu?»
– «A läm, läm, läm, da ii keza, hüvä, hüvä, da ii rodni mam, a mačoha».
Hän andoi pöužen hänlo pakaine.
Möst kuumandou homesuu vüu vilumb, a döočkäine ii külmänd, kegon päs, da hiinou ka, pöiš ka...
Möst gö pakaine paigäiž:   - Döočkäine, läm vai vilu?
– «Läm, läm, läm, da ii keza, hüvä, hüvä, da ii rodni mam, a mačoha».
A pakaine sidoi hänlo lämän paikan pähä.
Nu i döočkäine nece hiinau katauzihe vähäižuu da ištupki.
A nece mačoha tuli ecmähä, kacta, külmehtui gö, ka tähäsai kegonpäspäi katihez maha.
Tuli, kacauz’, nikus iile langenut.
«Nu, langen’, da kenni hänt sei».
Kegon päs ii nägu, hiinan au ištub ka.
Ot’ da läkski tagaze.
A süu aigau tat se tuli kodihe podvodame.
- Kus olid?
– A olin naku kegon kacuin.
– A kus döočkäine?
– A en teda kuna i uidnu om.
Uk:  «Nuko hänon gälgideme mända minei ajada».
Mäni da aji, ka döočkäine ištub kegon päs, valencaižed udod, pöu uz’, paikäine puhovi päs.
Mužikäine nece ičeze tütruden ot’, korgäu toi kodihe.
Tuli kodihe, necon akan hondon neche kegon pähä vei, rušit’ da sidoi hänon hüväs’ti, da ak külmehtuiki sihe kegolo pälo.

Elotihe endo ukoine da akaine.
Oli hijau d'oočk'aine Mašen'ka.
Akaine kol’, ukoine gäi.
Nece Mašen'ka kaiken käub gul'aimaha g'agi-babaha.
Püudos eli g'agi-baba üksnäzo tütärtme.
Nece g'agi-baba taričezo ukoižen taga mehelo: – Ota mindain' mehelo, mina beregoičeškan sinun tütrudon, maiduu pezetaškan, maiduu sötaškan, maiduu g'otaškan.
Nece d'oočk'aine, gluupį laps’, sanui: ka voib naida.
– Otkam, tatko, nece g'agi-baba mehelo mamaks.
Ottihe.
Elotihe hö vähäižen aigad.
G'agi-baba d'oočk'ašt’ ii navedi, ukon tütärt.
Ajii ukoine podvodaha.
Oli pert’ pust sigau püudos edahan.
D'oočk'aižen sädat’, pani šauguižehe tuhkad touknan sijas kašaks, pani čurud toižhe šauguižehe surman sijas, pani kirpicaižid liiban sijas.
Vii necen d'oočk'aižen viluhu pert'he elamaha.
Ehtkoižuu tariž kašašt’ kiitta.
Kiitab kašaižen.
Tuli hirut: – D'oočk'aine, d'oočk'aine, anda härkim nolauta.
– Tulo, hirudom, ühtes sögam.
Hirut tuli, d'oočk'aštme södihe ühtes.
Hirut sanub-gi d'oočk'alo: – Teravas tuloškatas ukod, sina ala varaida, mina sindaiž piitan.
Sina hiile verai avaida, čajuu g'ota, söta, sijad levita da panota.
Potom mina sindaiž piitan, ala varaida.
Ühtnägi kulišt’ d'oočk'aine: kolotišoiš.
Mäni, avaiž.
Siičmen ukod tuli, kaik šauguidme, säkijad hijau tavarad šauguiš.
Nece d'oočk'aine samvaran lämbit’, ukoid’ čajuu göt’, užinau söt’, sijad levit’, panot’.
Ukod pagištas: – D'oočk'aine, d'oočk'aine, tulo miidme sijäiželo pando.
– Naroug'at, stolaižen obr'adin'.
– D'oočk'aine, tulo miidme magattaha pando.
– Naroug'at, astk'aižed pezon.
– D'oočk'aine, d'oočk'aine, tulo miidme magattaha pando.
Hirut hänt piragvärtnäižeks kärauz’ da paličalo pani-ki.
Ukod uinotihe.
Vähäižen magatihe.
Ühtnägi kukoi launuškanz’.
Neno ukod kaik läbi mas mändihe.
Tavaršaugud kaik d'oočk'aiželo gädhe.
Homesuu nuustihe.
Möstona d'oočk'aine kiitab kašaižen.
Hirut tuli da: – Čip, čip, d'oočk'aine, anda härkmut nolauta.
– Tulo, hirudom, ühtes sögam.
Tuli hirut, södihe ühtes.
Möst päivan elotihe.
D'oočk'aine üuknas kaclob, hond ved elada ühtelozo om pustas pertiš.
Varastelob.
Ehtkoine möstona tuli.
Hirut sanub: – Ala, d'oočk'aine, varaida, mina sindaiž möstona piitän.
Tuloba ukod ka sina hiid söta i g'ota.
Möstona kašaižen kiitab d'oočk'aine užinaks.
Hirut tuli: – Čip, čip, d'oočk'aine, anda härkmut nolauta.
– Tulo, hirudom, sögam ühtes.
Södihe, möstona panihezoiš magattaha.
Ukot kolotišoi, möst g'o artel’ ukoid tuli, möst siičmen kesken.
– D'oočk'aine, samuvar lämbita.
D'oočk'aine samuvaran lämbit’, užinau söt’, sijaižed levit’, magattaha ukoid panot’.
– D'oočk'aine, tulo miidme magattaha pando.
– Naroug'at, mina astk'aižed pezon.
– D'oočk'aine, tulo miidme magattaha pando.
– Naroug'at, mina astk'aižed pühkin.
– D'oočk'aine, tulo miidme magattaha pando.
D'oočk'aižen hirut neglaižeks kärauz’ da siinha čokaiž.
Ukod: – Mitte hond om d'oočk'aine, ii tulo magattaha.
Pordon magatihe, a möst kukoi launuškanz'.
Ukod provalihezoi möst läbi mas.
Nece tavar möst kaik gäi.
Päidui.
Homesuu möst d'oočk'aine kašašt’ kiit’.
Hirutme södihe.
D'oočk'aižid deruunaspäi tuli, hänon üuknan allo jäi.
Hän taričeso-ki: – Sanugat tataloin', laske mindain' otab kodihe.
Döočk'aižed mändihe.
Sigau tatazo g'o tuunu podvodaspäi.
Tuli tat otmaha, ka hänuu čeli sundug tavarad, kaik kuud da hobed.
Sundugan habi vali regelo.
Kodihe vedab.
A kodiš-se g'agi-baba kürzad paštab.
A koiraine päčin' au ištub da nutab: – Hau, hau, ukon tütär kuudas da hobedas ajab kodihe.
Hau, hau, hau, ukon tütär kuudas da hobedas ajab kodihe.
G'agi-baba kürzan tačib koiräiželo: – Na, kürz sö da sanu, miše g'agi-baban tütär kuudas da hobedas.
Koiraine möst kürzan s'ui da: – Hau, hau, hau, ukon tütär kuudas da hobedas ajab kodihe.
G'agi-baba kacauz’, ukon tütär ajab kodihe sundugame.
Habi sundugan letihe pert'he, todihe tavarad.
G'agi-babalo tariž hänon-ki tütär bahatoitta.
Ot’, ičezo tütren sädat’, pani sinna šonud, pani void', pani touknad, mäkuškoid' paštoi.
Vii necen tütren möst sinna pustha perthe.
Ehtkoižuu kašan kiitab nece g'agi-baban tütär.
Hirut tuli da: – Čip, čip, čip, anda, d'oočk'aine, härkmut nolauta.
– Žab suhuiž!
Andan mida siniiž härkmen nuuda.
– Nu ed anda ka narovi, üu tundištad...
Panihez magattaha.
Hirut uidii.
Magaz’, magaz’.
Ukod tuudihe kolotišoiš.
Mäni sinna avaidamha.
– D'oočk'aine, pästa miid' magattaha.
– Žab suhutoi!
Üu tulit' mindain' nuustatamha.
Ukod veraihe potkud lasktihe, tungihezoiš pert'he.
Tuudihe: – D'oočk'aine, samovar lämbita.
– Žab suhutoiš!
Mina tiidme emagoičeškamoi ön.
Ukod ottihe da necon d'oočk'aižen riktihe da luhudod saumha pandihe.
G'agi-baba g'o sigau dumaib:  «Nügüt’ g'o minun-ki tütär bahat.»
Ühten ön magaz’ dai g'o dumaib bahattui.
Ukole nevop-ki: – Mäno, ukoine, riža minun tütär, to kodihe, ühten ön magaz’ ka.
Ukoine mäni, sigau ühted luhudod saumas išttas.
Havadoho amunz’ luhudod, g'agi-babalo vedab.
G'agi-baba kürzad paštab möstona.
Koiraine möst päčin' au ištub, nutab: – Hau, hau, hau, ukon tütär kuudas da hobedas, g'agi-baban tütrüu lud havados.
– Žab suhuiž!
– g'agi-baba laib koiran.
– Na kürz da sanu, miše g'agi-baban tütär kuudas da hobedas, ukon tütrüu lud  havados.
Koiraine ičezo kartho: – Hau, hau, hau, ukon tütär kuudas da hobedas, g'agi-baban tütrüu lud havados.
Uffatan ot’, šoroi, šoroi sinna koiralo.
Löb koiran, mihe ninga hondoin' nutab.
Koir ičezo kartho nutab: – Hau, hau, hau, g'agi-baban tütrüu lud havados, a ukon tütär kuudas da hobedas.
Kacauz’ üuknaha g'agi-baba, ka ukoine havadon luidme toi.
G'agi-baba g'oksi vastha: – Kuššo minain’ Mašen'ka?
– Mašen'ka naku havados.
G'agi-baba voik, voik da luile pälo kol'-ki sihe regelo, ii viinu perthe-ki leta.
Möstona ukoine da nece tütär elaškatihe kahton kesken hüvästi bahatas.
Sičas-ki elotas.

Elotihe ukoine da akaine.
Oli hijau d'oočk'aine üks’ Mašen'ka.
Ukoine da akaine kuudihe, nece d'oočk'aine gäi.
Söda hänou liibäd iile.
Mida tariž tehta?
Ot’ puzuižen, läks’ pakičemha derüunime.
Ozaižihe pühänpään homesuu.
Astub nece d'oočk'aine Mašen'ka toižhe derüunähä.
Ištub reduižes lehmaine, putnu pačakoho.
Lehmaine pagižeb: – Mašen'ka, Mašen'ka, veda mindain' sarfhuziš, igan mina sindaiž abutaškan elada.
Mašen'ka sarfhuziš vedi lehmaižen, puhtast’, pezi.
Lehmaine necen d'oočk'aižen Mašen'kan korvaspäi pezot’, toižespäi sädat’.
Tegihe krasavica ka hänon päu kacta.
Čoma soba päu, kološad šebletoidme gäugas.
Mäni nece d'oočk pagastalo.
Pap pajatab, a rahvas kaik nečhe d'oočk'ah'a kactas.
Oli sidei bajarin' poig.
Bajarin' poig kaiken nečhe d'oočk'ah'a kacub.
Hän eduu kaikid' rahvast služb proidi ristha mäni da uidi-ki.
Möst tuli da rušauzihe da pakičemha läkski.
Toižuu pühäpääu nece g'o primetoičeb bajarin' poig, kenon-žo nece om d'oočk, tariž hänt tundištada.
Möstona d'oočk'aine nece lähtoškanz' pagastalo.
Lehmaižespäi korvaspäi pezihe, toižespäi sädihe vuu čomembihe kološoihe, šebletoihe kengihe, möst mäni pagastalo.
Nece prihä g'o kacub ka kaiken süumid ii hiita.
I kaik rahvas kactas, ningišt’ iile-ki nikugau, mugoine čoma.
Potom möstona ristas eduu rahvast proid'auz’ dei uidi kodihe.
Kuumandaks pühäpääks prihä dumaib:  «Mida tariž tehta, kut hänt tariž tabata?
Tehta mini tervad vädraižehe.»
Tervad nece prihä, bajarin' poig tegi, vargiič konz nece d'oočk mänob pagastaha.
Nece d'oočk möstona lehmaižuu korvas pezihe, toižes sädihe čomihe möstona šebletoihe, kološoihe kengihe, mäni pagastalo.
Bajarin' poig pordhad void’ tervau.
Lähtoškanz' nece d'oočk pagastaspäi, ristan proidi.
Pordhaižile tuli, kološ hänou putui tervakahazo pordhazo, ii viinu nütkäitä.
Nütkäitä hät’k ka rahvaz tundištadas.
G'oks’, uidui kodihe, kološaižen sihe gät’-ki.
Mäni kodihe, rušihe.
Nece bajarin' poig necen kološan ot’, kaikile bahatįle d'oočkile probui, nikelle ii latte.
Gollembile probui – nikelle i latte.
Eli side hutoraižuu püudos g'agi-baba.
G'agi-baban tütrennoks käutihe.
G'agi-baba tütruu g'augan vöst’, vöst’, čak g'oksob.
Penendab g'augan, muga tariž bajarin' poigan taga tütär antta mihelo.
Ii latte.
Nu vuu kus keda om lüuta?
- A om ved’ mijau kus-se pakičijaine gol'l'aine d'oočk'aine Mašen'ka, probuigam bude sille.
Mändihe necen d'oočk'aižennoks, hän ištub päčuu.
D'oočk'aine probui ka hänolo vokurat.
Nu mida tehta?
Tariž bajarin' poigan taga mehelo otta, raz hijau g'o ninga tehtut ka.
Mäni nece d'oočk lehmaižennoks.
Möstona korvaspäi pezihe, toižespäi sädihe, tegihe mugoine hüvä krasavica.
Bajarin' poigan taga mehelo mäni.
Siga venčaihezoiš svadbau, kodihe bajarihe ajetihe.
Nügüt’ d'oočk'aine elab bajarinaižen bahatas i kaik hüvästi i kaik-ki elotas hüväšti.

Elotihe ukoine da akaine.
Ukoine da akaine lähttihe kasked čapmaha.
Mändihe mecha.
Kondi side ištub.
Kondi tuli da pagižeb: - Ota, ukoine, mindain' sebrha, mina siniiž abutaškan čapta.
Ukoine čapab kirvhuu, kondi čapab lapoil.
Čapetihe kasken.
Kondi pagižeb:  - Nügut, ukoine, mida radaškam?
– A nügutte kevedohosai ištuškab muga, a kevaduu mina tulon dai karziškam.
Kevaduu ukoine tuli, ka kondi ištub kaskerüunal.
Kondi magadap-ki side kaskennuu.
Kevaduu mužik'aine tuli kirvhutme.
Kondi karzib lapoil, mužik'aine kirvhuu.
Kasken karzitihe.
Kondi pagižeb möst mužikalo:  - Konz nügutte, mužik'aine, tulod?
– A nügut' naku nedalid' kaks’ proidub ka tulon puutmaha.
Kaks’ nedalid' proidi, mužik'aine tuli, virit’ kasken.
Kondi viritab, mužik viritab.
Puuttihe kasken.
Paloi hijau hivin', ii gänu nimittušt’ pätnašt’ vauktad.
Kondi kaik känd’, kandiš nenod palopud.
Kandištihe, palon lodihe.
Mužik'aine pagižeb:  - A kutšo mina, - sanub, – tulon hebuu kündmaha, ved’ hebo kondid' varaidab?
– Sina hebolo päha pano havad da tulo  muga.
– Ii, hebo kondg'an rižab, uidub, minain’ ii saška küntta.
Sina uidu, mina semendan, potom sina tulod.
Mina üksnäin' kündan, ägestan i semendan hebome.
Kondi mužikan kundol', uidii.
Nece mužik'aine tuli, nagrhen semenz’, paloižen künd’, ägest’.
Kazvab nece nagriž.
Kondi kaiken nagrižmannu käub, ii rohti edahaks nikuna, ii rači mända.
Mugoine čoma nat’ kazvoi hüvä, süguzuhusai kazvoi.
Kondi ii koske.
Mužikäine tuli rižamaha, nat’ čoma.
Kondi küzub:  - Mida, mužik, nügüt' radaškam?
– A vuu naku nedališt’ kaks’ proidub libo kuume da tulom nütkmähä.
Proidi kuume nedalid'.
Kondi ištub kaiken.
Mužik da ak tuudihe nütkmähä.
Nütkitihe mužik da ak nagrhen, kondi-ki nütkib.
Nütkitihe, nütkitihe, viičed ottihe, kogoine leštitihe.
Mužik küzub kondgäu:  - Mida otad, kondi, otad pälombaižen vai alombaižen?
– Miniin’ pälombaine anda.
Hän dumaib, kagran söskendob, päu hüvä, ka pälombaine i nagrhes-ki hüvä.
Ukoine nagrhen haudha kopaz’, a kondi nätin' haudha kopaz’.
Ištub kondi kaiken kopannu, varastab konz ukoine tulob nagrhezo.
Ukoine pagižeb kondg'alo:  - Mina nagrhezo se tuloškan, ka hebo se varaidab, ka sina uidu.
– A en uidu, ii varaidaška.
Kondi ištub, a sigau g'o ukoine gor'uib:  - Kut tariž ajada nagrhezo, kondi nügütte mindain' söb.
Ved' hänou kopatud nati hapatihe, a mina otan nagrhen hüvän.
Miniin’ g'o siloi surmaine.
Ajetihe kahton kesken akame, hüvästi pagištihe akaštme kodiš, kut rata.
Mužik hänolo opendab:  - Sina, akaine, naku na kirvez, nu a mina otan toižen kirvhen.
Lähemba hebod-se sinna nagrižmannoks-se mina ajan, da sina gäd da kočkuta-ki.
A mina küzuškan:  - Ken sigau?
Sina otvetoiče:  - Mecnik.
– Augat tuugoi tänna, kondgid iile.
Sina ala tulo, ala ozutado.
Ajei mecha mužik'aine, ajei ka kondi ištub.
Mida tehta?
- Davai, kondi, kaigam haudad.
Sigau staruhaine g'o kočkutab kirfhuu.
Ukoine kričib-ki:  - Ken sigau?
– Mecnikad.
– Keda tö ecit?
– Kondgid'.
– Augat tuugoi, tägau iile kondgid'.
A sina, kondi, vere regelo.
Kondi regelo valihe:  - Sina, ukoine, sido mindain' norau.
Ukoine norau sidoi.
- Anda mina kirfhudon panen regehe.
Täpsaidab kirfhüu kondg'alo vacha.
- Oi g'o, kibed!»
– kondi-se pagižeb.
Ukoine sanub:  - Davai mina toižhe sijaha išken, en sihe ka ii kibed.
Toižen kerdan täpsaidab kirfhuu vacha.
Kondg'au kiškad langetihe.
Sidotud norau ka ištub kondi regüu.
Staruhaine hotkemba tuli da heboižuu kodihe ajetihe da kondg'an vedihe-ki.
A potom kondg'an ved'he, güudatadihe, toižuu päivau nagrhezo tuudihe.
Nece mužik'aine mahtoi rata.
Kondg'an sai dai nagrhen kaiken ot’ kondg'an väguu.

Astui saudat voinaspäi.
Putui hän öks hutoralo.
Taričesob mužikau öks.
Mužik ii ladi pästta, kanz om sur’, a toine pert’ om uz’, ka iisa elada.
A saudat sanup-ki: – Mida-žo om?
– A pahoin’ glumuiše.
– Ladno, mina en varaida, sanub, – pästkat sinna.
Mužik sanub: – Mäno.
A saudat pakičeb: – Anda balalaik, miše miniin' oliiž veslömb.
Balalaikan mužik andoi.
Saudat mäni udho pert'he, užinan kiit’, süi, balalaikan ot’ kädoho.
Ištuihe vänmaha.
Vänd’, vänd’, lanktoškatihe besad lagespäi.
Ezmäi kargaitihe, kargaitihe, potom saudatan pakičeškatihe: – Openda miid' vändmaha.
– Ladno, sanui, – tämbäi pangamoiš da magakam, homen opendan, tämbäi ii müu olo opeta.
Vot i panihezoiš saudat i besad.
Ön magatihe, homesuu mužik nuuz’ dai dumaib: - Iile g'o saudatad tähäsai hengiš.
Uhtnägi saudat astub mužikaha i pagižeb: – Anda tämbäi, mužik, sur’ buč.
Mužik lüuz' bučin', saudatalo andoi.
Saudat pagižeb: – Jesli andad tütren minun taga mihelo, ka mina nenid' besįd' kaikid' hädän pertišpäi.
Mužik soglasihe, tütren andab.
Nece saudat tegi bučhe pitkän propkan, vii udho perthe suusem bučin'.
Tuli ehtkoine.
Saudataine möstona užinan kiit’, süi, balalaikan kädoho ot’, ištuihe laučha i vändaškanz'.
Besad möst lagespäi lanktoškatihe.
Kargaitihe, kargaitihe i möst pakitas saudatan: – Openda miid' vänmaha.
Saudat sanub besįle: – Mängat kaik neche bučhe, ika ii sa opeta, i samį sur’-ki mängaha.
Sur’-ki mäni.
Potom saudat ot’ propkan kädoho i muga survoi.
Siga besad voiktas bučiš, saudatalo molišoi: – Saudataine, pästa, mahtam g'o väta.
Saudat hiile pagižeb: – Bude lähtot tägau pertispäi mecha elamaha, ka pästan, a et lähtkoi ka kaikid' survon atavolo.
– Saudataine, pästa, kaik uidum mecha.
Saudat bučin' avaiž, besad kaik uittihe ranitut: küu g'ougad iile, küu päd iile, küu kätt iile – uittihe kaik mecha.
Saudat nai, necen mužikan tütren ot’.
Gäi sihe pert'he elamaha.
Proidi voz’, proidi toine.
Nece saudat mäni mecha mectamaha.
Besad nägištadihe: – Nece mužik mokič miid', kaikid' rani, davai mö hänt tabakam.
Vot hänt okruštihe.
Samį sur’ tuli kohtha i pagižeb: – Nügüt' mö sindaiž opendam vändmaha.
Rikom sindai da söm.
Saudat pakičeskanz' besįd: – Pästkat mindain’ akame prostm'ah'akso.
Hänt ii pästkoi.
– Ka naroug'at, augat rikkoi, ankat aigad, mina kirgitan kirg'aižen akalo.
Kirgit’.
Sur’ bes oigenz’ kaks’ besašt’ kirg'ašt’ vemha akalo.
Kirg'aižen vedihe.
Ak lugi i läks’ ühtes besaižime mecha.
Astui, astui läheli besįd.
Nägišt’ ičezo mužikan i nägišt’ besįd.
Persken kori, hibusod päst’, koverzihe, astub tagan perskin.
Potom nägišt’ saudat ičezo akan i ozutab besįle: – Oi, nakkau kondi astub, tiid söb nügüt', davai uitkam, g'okskam hotkemba.
Kaik besad radg'ad g'okstihe, a saudat vähäižen g'oks’ i langez’.
Potom besįd ii näguškannu.
Saudat libui g'augoile i tuli akannoks i lähttihe kodihe, elaškatihe enčikš.

Elotihe endo čelį kanz: tat da mam, oli hijou kuume poigad.
No, tat da mam-se koudihe, a gäi hiile kuume härgäd.
Üks’-se poig oli durak, da kaks’ se umnįjad oli.
No, mida tariž tehta?
Härgid' sötta kut?
(taufhuu-se ka g'o lumut oli).
A nece Van’ka pagižep-ki:  - A davaite, velled, mögam härgid'.
– No, mögam.
Kuna mö veškam möda?
– A mina lüudan sijan.
Ičeze härgän ot’, küttoho pani, mecha vei.
Kosogorha surhe vei, sinna sidoi necen härgän.
A pehk oli, ladv-se katkenu, kuivehtunu mec ningitte pedai.
Hän hamaruu iškeb da:  - Dätkim, osta härgäine.
Iče hän pagižep vastha-ki:  - Mö.
– Äjäk andad?
– Kuume sadad.
– Konz dengäd?
– Raštvoiš dengäd.
No, ičeze härgän sidoi neche, iče hän kodihe tuli, gät’ härgän da.
Velled küzutas-ki:  - Nu, Van’ka, müid' härgän?
– Müin'.
– A miiden härgäd voidkį möda?
– Požalui voin'.
Toine vel'l' pagižeb:  - Vö minun-ki tämbäi härg.
Hän möstona küttoho pani, mäni necen-žo pehkonnoks.
Hänon härg g'o södud, ühted lud gättud.
- Dätkim, osta härgäine.
– Mö, – iče hän pagižeb.
- Äjak andad?
– Kuume sadad.
– Konz dengäd?
– Raštvoikš dengäd.
No, möstona sidoi härgän sihe-žo pehkho.
Läks’ kodihe.
Tuli kodihe.
Velled küzutas:  - Müid'?
– Müin'.
– A kus dengäd?
– Raštvoikš dengäd.
Toine-ki vel'l' möst pagižeb:  - A minei-ki mida hänt sötta, sötta ii miu, mida minii pidada, ve minun-ku,  Van’ka, härg.
Van’ka küttoho pani, härgän vei, möstona sihe pehkho sidoi.
Vellen-ki härgäd eile, ühted lud gättud.
A hän möst sidoi da, mäni da, iškeb hamarou-se da:  - Osta härgäine.
– Mö.
– Äjäk andad?
– Kuume sadad.
– Konz dengäd?
– Raštvoikš dengäd.
Sidoi pehkho, läks’ kodihe.
Tuli kodihe.
Veli küzup-ki:  - Müid'?
– Müin'.
– A kus dengäd?
– Raštvoikš dengäd.
Tuudihe hö läz deruunad-se.
Sid om časuunaine.
A časuunaiženno-se putui hiile vastha pap.
Pap se sanup-ki:  - Raštvad!
Hö lähttihe dengihe.
Mändihe kuume velled möst necen pehkonnoks.
- Anda dengäd, dätkim, anda dengäd.
- Nece Van’ka hamaruu tuzib necon pehkon.
A velled hänt laitas:  - Miččed silei dengät, put-ki g'o kuivahtunut da kaik hapanudod.
Ken silei andaškab dengäd?
Van’ka sihesai tuzi pehkon necen, känd', bokalo sord’.
Sigou kuudad, kuudaižid dengoid'.
Täudod šaugud amuutihe velled.
Dei Van’ka täuden šaugun amuuz’.
Vähäižuu lumudou kattihe da lähttihe kodihe.
Tuudihe g'o püudhosai – časuunaine.
Časuunaiženno pap putui vastha.
- Kus tö, velled, olitt?
– A-a, kus mö olim ka...
A vet’ g'ohtui mel'he vellile-ne:  «A gesli lähtob pap miide gäl'gime, neno dengäd lüudab i miile enamb ii doidu.
Nece pap miide kuudan kaiken kandišob kodihe ičelozo».
Papid' vet uudihe žadnijad pahoin'.
Hö ottihe, ka mida tehta?
Papin' riktihe, časuunan pälo tačitihe, möst dengäd ottihe i kodihe lähttihe.
Van’kad küutihe:  - Ala pagiže ni kelle nimida.
Tuudihe kodihe velled ningimad bahatad.
Kuz’ nedalid proidi.
Papid' ečitas, ečitas, nikus papid' eile.
Öniston g'o keratas.
Öništon keratihe, kaikid' kuctihe, nenid vellid'-gi kuctihe dai Van’kad kuctihe.
A velled-ne sädasoi dai pagištas:  - Sina, Van’ka, ala tulo, mö sinutaiž, mö tomašt’ tom, mö muštam sinutaiž.
A Van’ka razve tirpab?
Stolan taga rahvaz ištuihezoiš, a Van’ka sinna mäni-ki dai:  - Terfhen elat, keda tö muštat, kudamon mö papin’ se rikoim, ka sen vai?
Velled stolan tagapäi hüpähtadihe, g'okstihe hotkemba.
Oli hijau vuu koza, kozan riktihe, časuunan pälo tačitihe.
Papin' necon g'og'oh'o vedotihe, pästtihe prolubaha.
A koza karvoikaz ka časounan päu.
A Van’kou küzološkatihe sigou öništos se:  - A konz tö rikoit, kuna tö panit'?
– A mö tačim časounan pälo.
No, časounan pälo mändihe proverm'ah'a.
Mändihe, ka Van’ka libui i küzub: - A tijau papil' bard-se oli?
– A bardad iilenu.
– A miččed g'augad uudihe?
Käbg'ad uudihe?
– Kabgid- miiden papiu iilenu, uudihe g'augas sapkad.
– A sarved-no uudihe?
– Miiden papiu sarvid' iilenu.
Van’ka, tači, pästa časuunan päupäi, mö kacaudam, mitte sigou pap om.»
Van’ka časounan päupäi kozan karahtoit’ pästta.
- Tfu, tfu, Van’kan vaihid kundlod ka...
Astkat, muštkat pap, g'o pap kozaks kännukso, sidei koza om ka.
Möst mändihe muštmaha.
No, dovaumitihe necon öništon, dai velled elaškatihe pahoin’ hüvin' dai  dengäd kandištihe dai Van’ka dai kaik elotas hüvästi ühtes kogos.
Kaik.

Elotihe vüu-ki kuume vellest, heil’ eilend tatad da mamad.
Kaks’-se ol’ umnįjad, a kuumanz’ mest-ki Van’ka.
(Edou Van’koid äi oli ka...).
Nu, a vellile ne tariž oli naida.
D'oočkime gul'aidas, nu a nece Van’ka kaiken päčuu ištub.
A velled-ne segoitadihe buči'n čelijan olut  da lähttihe guläimaha döočkidennoks.
A nece Van’ka bučin' lavalo viškäiž olutme, kartan ot’, ištuihe da štargub.
Nu, varejad tugez’.
Velled tuudihe.
- Van’ka, avaida!
– Naroug'at, uks'he ajoudan.
– Van’ka, avaida!
– Naroug'at, püudho ajoudan.
– Van’ka, avaida!
– A tuugat iče tö!
– Van’ka, avaida!
Van’ka ii avaida, hüvä štarkta.
Iče hö veräjän kätihe, mändihe, ka olut viškäitut, Van’ka štargub.
- Oi, sina, durak, sina durak, miile tariž naida, a sina oluden panid' maha!..
Mida tehta nügutte tariž?
A Van’kaspäi davai uitkam suusem kodiupäi, niiččid nügutte huiged ozutadakso g'o, a uitkam kodiupäi.
Kuivatihe suhrid, pandihe šauguihe, kahtho šaughu.
Lähttihe niiččidme prostm'akso.
Mändihe, kuni niiččidennoks käutihe, Van’ka tuli, ühten šaugun saumha viškäiž suhrid, iče hän ištuihez šaughu, sidoihez.
A velled tuudihe niiččidennopäi, a Van’kad eile.
- Davai hotkemba uitkam!
Lähttihe hotkemba astmaha.
A Van’ka šauguspäi kričib:  - Velled, varastagat!
– Oi, ken naku miid' sabutelob?
A kudamb Van’kad-se kandab, ka se g'o muga väzui, a kudamb suhrideme ka se voib astta hotkemba.
A kudamb Van’kad kandab, ka se pagižep-ki vel'l':  - Astu, vel'l', laptaižehe, mina pahoin' väzuin', lähkam tuupäi, laske hän siriči meid' göksob.
A Van’ka ühtes šauguspäi kričib:  - Velled, varastagat!
Vot lähttihe laptaha, ištuhezoiš.
Nece vel'l' pagižeb (kudamb gügedan šaugun kandoi):  - Davai, vel'l', sögam minun šauguspäi, minain güged pahoi'n šaug.
Avaitihe, ka šaugus Van’ka.
Mida teged?
Möst pördihezoiš kodihe.
Tuudihe Van’kame kodihe da elotas-ki per'od.
- Mida miile nügut' rata?
Oigekam mö Van’kad hebuu Šalha tavaraha, svadbad tariž tehta.
Oigetihe Van’kad hebuu tavaraha, anttihe dengäd, kästtihe ostta šonud, g'auhod, luzikoid’, pavaričid, stokanoid', vopšem astkid' kaikid'.
Nece Van’ka ajii, vįkupi necen loukas, ost’.
Ajab tagaze.
A gärveme te-se oli.
Pühävoid' bučin' ost’, gäuhod i šonud, i krendeliid', i luzikoid', čaškoid' i stokanoid' i säkijad ost’.
Ajab, a g'oda hebo-se tahtoib.
Gärvhe riigižen čapoi.
Hebo väheižen güi da hebo, ka hebo i om, hänle enamb ii tariž.
Hän havadon gäuhod paigäiž.
- Na, sanub, – hebo, g'o!
Hebo päupäi g'auhod söi, söi, a ostalnį-se vet’ upoz’.
Ajii, ajii, a te-se houktuimil ningitte, kevaspol’ g'o oli-se, a pazad oma tedme gärveme-se houktudet gähä.
- Mida tehta necidame gädme?
Gesli mina lankton hebome, ka uptan.
Van’ka-durak, Van’ka-umnį.
Ot’ da pühävoil’ nene pazad Van’ka davai valada.
Pühävoin'-se kaiken bučin' valoi-ki pazoihe- ne neche gärvhe.
No, tegihe vahvemb.
Tuli toišhe agh'a gärved.
Möst g'o hebo g'oda tahtoib.
A hebo mida g'oškab?
Van’ka prolubaižen čapoi, hebon g'otab, hebo ii g'o.
Hän šonud havadon viškäiž, hebo päupäi šonud söi, söi, no, enambad ii tahtoi.
No, läks’ Van’ka kodihe ajamaha.
Ajab pereleskau, a astk'ad-no kaik kolaitas ühtes gäššikas-se ühthezo, a Van’kale kuluse: «Van’ka-durak!
Van’ka-durak!», - nene astk'ad hänt draznitas, nimitadas.
- No, mida tö mindain' nimitatt!
Libui reguupäi, karahtoit’ barbikoho neno kaik astk'ad.
- Ištkät side, mina ajan güudgäu-ki kodihe!
Van’ka kodihe güudgäu tuli.
Velled mändihe vastha.
Vastha mändihe, ka Van’kau nimida eile, kaik güudgäu tuunu, dengäd pidetut.
- Mida nügutte zavot't'a, kut elada?»
Muga i gäiba naimatomad.
Muga i elotas kaik batrakoiden.
Kaik.

Elotihe ukoine da akaine.
Ukuu oli tütär dai staruhau oli tütär.
Ii rodnšjad molembil': staruhau ičeze tütär, a ukuu ičeze.
Hö ühthide-ki.
Staruh ii navedn'u ukon tütärt nikut, otab da käskeb veda mecha: – Ve, sanub, – mecha, uk, da ve sabran pähä, laske hän kül'mehtub.
Nece ukoine sabran pähä vei i gät’ sinna alastita.
A vilu ningine, pakaine.
Pakaine tuli da ümbri g'oksendob da: – D'oočk'aine, vilu ali läm?
– Vilu, deduško, vilu.
Hän tači valencaižed hänolo sinna.
Potom möst küzui: – Kül'mid' ali ed?
– Kül'min'.
Tači püuižen.
Möst tuli da küzui: – Kül'mid' ali ed?
– Kül'min'.
Tači paikan sinna hänolo.
Möst küzui: – Kül'mid' ali ed?
– Kül'min'.
Hän tači alaižed hänolo.
Hän sädat’ necen d'oočk'aižen.
No, d'oočk'aine ön magaz’.
Homesuu nuuz’ staruh: – Mäno, uk, otmaha d'oočk'ašt’, kül'mehtunu om g'o, to luhudod, hot’ kopakam.
A d'oočk'aine sänuze siga.
Sabran päs, käub naku eläbaine.
Ot’ uk, regudelo ištut’ ningiman ani bajarinaižen.
– Oi, minun tütär-ki laske sädase, - staruh sanub.
Uk ičeze tütren toi kodihe, a staruhan tütren vii sabran pähä sinna, lend’ da gät'-ki.
Pakaine tuli dai:  - D'oočk'aine, kül'mid' al’ ed?
– Žab suhu!
No, hän nimida ii annu.
Möst tuli pakaine:  - D'oočk'aine, kül'mid' al’ ed?»
– Žab suhu!»
Sihesai käui, «žab suhu» sanel’, sanel’.
Pakaine hänolo nimida annu ei.
Da kül'mehtoit'-ki.
Ö proidi.
– Mäno, to minun d'oočk'aine, sädnuse om.
Ukoine mäni, ka d'oočk'aine kül'mehtunu sabran pähä.
Necen kokočaižen ot’ da havadoho pani da regudon vedab kodihe.
Püudho tuli, koirad nuttas:  - Hau, hau, ukon tütär tuli kuudas da hobedas, a staruhan tütruu lud havados vedotas.

Detko sanuli: endo soudatįš služiba kaks'tüme viš vot.
Oli üks’ prihä nainu, i otiba hänt soudatihe.
I dei ak i kahton lapsit’.
Ak oli hänou ottut mehelo vištoštüme virstat hänospe.
Ajada tedme, ka seiži seičmenduu virstou pagast, bol'še läs nimida  iilen.
Mužik hänou služi g'o viš vot i koli sigo soudatįš.
Saniba akala, hän pahin' veiki.
Proidi nedal’, ak val'l'asti hebon i läks’ üksnäzo mamazonlokst kodihe.
A lapsit' däti sihe.
Ajii mamazonlokst öks.
Lasketi hebon, pani tahnalo.
Lämbitiba samovaran i ištuihe d'omh'a i veikiba mamazome.
Avįt'olose verei, tuloskendob hänon mužik, pagižep akala: – Ajagam kodihe, tari mini nägištada lapsit’, homesuu mini tari uuda častiš.
Ak i mamazo hüpähtiba stolan tagape i ištutološkatihe hänt stolan taga, a hän nikut ii ište i ii lähtö tündusonluupe.
Nu ak mäni mužikame.
Val'l'asti korkh'a hebon i läksiba üu kodihe.
Hebo oli nor’.
Išttas korg'as i pagištas.
Mužik pagižep akala: – Kudan’ paštab, kolli vedab akan.
Sina li, moloduha, et vareida mindei?
Ak hänlo pagižep: – Mida mini sindei vareita?
Sina mini mužik.
Tagema ajetas.
I hän pagiži ii ühtet terdat, što sina et vareida mindei.
I tulosketas pagastahasat’, i mužik pagižep akalo: – Sina siižuhta tägo, a mina zaidun pagastaha ristmähäzo.
No i mäni pagastaha, a sigo kol'l'at ii kopatut vuu.
Mäni hän i vedolop kollit lavame.
Ak kacuhti üuknaha, ka mužik hänon vedolop kollit.
Ak hotkemba ištįhe korgh'a i läks’ kodihe lapsidenlokst.
A mužik hüppäht’ pagastaspe i tüksoškans’ akan.
Ak libįi korg'as siišti i küksop hotkemba hebon.
Ak muga nütkib ohg'asiš hebon, miše hotkemba d'oksiš, a mužik d'oksop döukhe i kričip: – Dogadit'!
A akou rušihe üks’ ohg'as i voločiše korg'an taga.
Mužik iivin haškota ohg'ast, muga tüksi hebon.
Aji kodihesat’ siičmen virstat i tanazverejiš valihe hebo bokalo.
I koli.
A ak südämet fati i mugažo koli korgh'a.
Homesuu susedat nägištiba kaks’ koll'at – hebon i akan.

Suomalaiž-ugrilaižiden tedokonferencijoiden pohj om pandud völ Sovetskijan Sojuzan aigan.
Kerdan vides vodes vedetihe mugoine konferencii.
Se tehtihe kaiken suren Mirun tedokonferencijan voden kanman.
Venävaldkundan aigan nece azj om mugažo ottud sil’mnägubale i zavottud tehmaha jo Venäman tedokonferencijoid.
Necil vodel mugoine tedokonferencii oli tehtud Petroskoiš, 25.–28.06.2014.
Suomalaiž-ugrilaine IV tedokonferencii oli Hanti-Mansiiskas.
Siloi pättihe, miše V tedokonferencii linneb Petroskoiš.
I nece oli oiged pätuz, sikš ku mugoine jäl’gmäine tedokonferencii oli Petroskoiš völ edahaižiš 1960-š voziš.
Miše organizuida mugoine sur’ konferencii, tegorad pidi zavodida aigvodhe.
Petroskoiš se oli zavottud enamba vot tagaze.
Oli tehtud orgkomitet, miččen keskuz oli Karjalan tedokeskuses, Kelen, literaturan i istorijan institutas.
Radho ühtniba mugažo Petroskoin universitet i Petroskoin konservatorii.
Pidi aigvodhe sada zajavkoid konferencijale, sikš ku pidi sada aburahoid konferencijan täht Venäman tedofondaspäi.
Sen täht pidi sada taričusid kaikiš suomalaiž-ugrilaižiš regionoišpäi i tahoišpäi, kus oppidas suomalaiž-ugrilaižid kelid.
Mugoine programm oli tehtud, i oli sadud tedomehišpäi enamba 300 taričust.
Konz tuliba konferencijan päiväd, ka oli sil’mnägubal, miše konferencijale tuli enamba 200 ristitud 25 Venäman lidnaspäi.
Hot’ nece konferencii ei olend rahvahankeskeine, Petroskoihe tuli mugažo tedomehid Suomespäi, Estinmaspäi, Vengriaspäi, Avstriaspäi, Pol’šaspäi.
Konferencijan tedoatmosfer oli ani sebraline, hot’ konferencijal ezmäižel päiväl irdal oli ani vilu, no nece ei painand suomalaiž-ugrilaižiden tedoezitajiden hengihe.
Kaiktäna nägui muhuid, kului lämid paginoid tutabiden keskes.
Konferencijan täht oli tehtud programm, kudamban mödhe kaik rad oli organizuitud kümnen sekcijan, kahten kehkeran stolan i noriden tedomehiden ”Bubrihan lugemištod” ištundoihe.
Sekcijoiden temad oliba erazvuiččed: kel’tedo, fol’klor, suomalaiž-ugrilaine literatur, etnologii, etnine istorii i arheologii, mifologii, nügüdläižed sociologižed i etnopedagogižed problemad.
Plenarištundoiden aigan kundeltihe kahesa dokladad, kus oli ezitadud tärktoid suomalaižugrilaižen tedon täht problemoid.
Tahtoižin johtutada, miše Zinaida Strogal’ščikova, Kelen, literaturan i istorijan institutan radnik, vepsän kul’tursebran pämez’, pagiži siš, kuspäi oma peniden rahvahiden depopul’acijan jured, a institutan pämez’ Irma Mullonen, üks’ konferencijan pämehišpäi, eziti, kut jagoihe enzne karjalaine etnos, kenenke se oli segoitanus, mi nägub nügüd karjalan kelen paginoiš; professor Riho Grünthal Helsinkišpäi eziti ELDIA-projektan satusid, miččed voiba abutada kaita vähäluguižiden rahvahiden kelid da kul’turid; professor Mihail Mosin Saranskaspäi sanui siš, om-ik tarbhašt tehta ühten rahvahan täht kaks’ vai koume kirjkel’t i tob-ik nece ližad, ved’ nece jagab rahvast kahthe-koumhe gruppaha, miččed, voib olda, unohtaba, miše ned oma üks’ rahvaz; professor Natalia Gluhova Joškar-Olaspäi eziti fol’klortedon uzid voimusid, a professor Sirkka Saarinen Turkuspäi (Suomenma) starinoiči, miše tedomehid varastab Oulu, kus tulijal vodel linneb Mirun suomalaiž-ugrilaine tedokongress, oli sanutud, mi varastab ühtnikoid i mida tarbiž tehta, miše tulda Suomehe.
Oli äi toižid-ki melentartuižid dokladoid, miččed ližaziba ut väged suomalaiž-ugrilaižehe tedoho, andoiba uzid ohjid tedoradoiden täht suomalaižugrilaižes filologijas da istorijas.
Konferencijan aigan oli lebuminutoid-ki.
Konservatorijas ozutadihe ani čoma koncert, miččehe ühtniba üläopenikad, kudambad oma erazvuiččiš suomalaiž-ugrilaižiš regionoišpäi.
Edahan koditahospäi oldes kaikile oli mel’he kulištada pajoid estin, saamen, komin, marin i muga edemba kelel, a praznikfuršet andoi aigad pagišta äjiš tedoproblemoiš vanhoile tutabile i sidoda uzid tundištoitusid noriden tedomehiden keskes.
Jäl’gmäine konferencijan päiv oli ekskursijoiden päiv.
Oli taritud kaks’ matkad – vepsläižehe Šoutjärv’-külähä i karjalaižehe Kinerma-külähä.
Ühtnikad oliba hüviš meliš ekskursijoiden jäl’ghe, sikš ku saiba äi ližatedoid Karjalan baltianmeren suomalaižiš vähäluguižiš rahvahiš – karjalaižiš da vepsläižiš.
Ka sä-ki kuti tahtoi, miše ühtnikoil jäiži hüvä mel’ Karjalas, i päiv oli ani čoma I päipaštokaz.
Orgkomitet tegi äi radod, miše tedomehiden ezitused oližiba jätnuded süvän jäl’gen tedoho: oli paindud sur’ tedomašinresurs (ISSBN-ke, mi znamoičeb, miše se om ühtes arvos kirjpaindusenke), kuna oli mülütadud läz kaik tedokonferencijan ezitused.
Sen ližaks oli sadud rahad, I necen voden lopus linneb tehtud vol kirjpainduz, mitte kebnenzoitab tunduštamišt uzidenke tedotöidenke.
Konferencijan tegijad saiba tuged Venäman tedofondaspäi (RGNF), Karjalan pämehištospäi, Venäman suomalaiž-ugrilaižes fondaspäi.
Organizatoroiden polespäi tahtoižin sanuda äi spasiboid kaikile tugedajile i mugažo kaikile tedomehile, ked ühtniba konferencijan radho.
Uskon, miše heiden tedotöd jätaba tärktan jäl’gen finno-ugristikaha, andaba uzid meletusid edemban tedotön täht.

– Segoin!..
Minä segoin!
Nene vaihed agjata löihe päs i andoiba Natoile mugoman varun, miše rajaziba joksta pihkhu.
Paksud, madalaižed kuzed levitiba oksad i restiba päspäi paikan, taciba hibusihe kuivid kavagid, pahas taboiteliba hijamas, rebitiba sen, i Natoi azoni.
Joksta ei olend kuna, ten saupsiba nored kuzed, konz-se niid ištutiba mecnikad, i nügüd’ ned seižuiba läbipäzumatomal jonol.
Pihkus oli pimed, ed sanu-ki, miše om vaiše nel’l’ časud, näguihe, om jo eht.
Südäin löihe muga, miku ladi lähtta rindhišpäi, varu i opak tӟutiba Natoin.
– Kus om päiväine?
Kus?
– Natoi kacuhti taivhaze.
No päiväšt miku ei olend-ki, jügedad hahkad pil’ved levitiba kaiken taivhan, i Natoi voikaškanzi sures tuskas:    – Sünduižem, mi minunke linneb, jose minä jän tänna öks?!
Ei, ei, minä en iznesi necidä gor’ad, minä surmhasai varaidan pimedad öd!
Päiväine ku lähteiži, ka siloi minä el’gendaižin, kus om kodi, miččehe polhe tarbiž minei astta!
I mikš minä joksenzin nenid bahaloukuid, kacu, kuna mindai toiba, seižuba nügüd’, prokl’atid!
Ruzakhad bahaloukud vaugištiba kuziden al, i niken jo kactes niihe ei ihastund.
Verdugandenu Natoi potkaiži ühten bahaloukun i äkkid’ azotihe:    – Min mä radan-se, meletoi?
Varuspäi meled-ki kaik hajotin!
Mikš minä lajin i johtutan mechižen, ku olen jo putnu hänen käzihe?!
Tarbiž tüništuda i čomašti kaceltas ümbri, ika völ hondomba ičelein voin tehta.
Natoi pühki paikal modon, se oli märg kündlišpäi i higospäi, pudišti kavaged päspäi i hardjoilpäi, sugi hibused i homaiči mastn’an, kudamb seižui mas.
Sigä pohjal pl’onkasižes šaugus venuiba koume pr’anikad, vähäine kanfetoid i virikorobaine.
– Kut mä čomin radoin, miše virid-spičkad otin, kut taht, a hengel paremba tegihe...
ku mi-ni lähteb!
Neniš vaihišpäi ”ku mi-ni lähteb”, Natoile möst tegihe žal’ ičtaz, hän itkeškanzi I tahtoiškanazi lähtta kuzištospäi.
Tihedas kuzištos homaiči harvemban tahon i zavodi ličtas paksuiden oksiden keskhe, oksad nikut ei andnusoi i seižuiba seinän vuiččikš.
Kuzištospäi Natoi läksi kombuil i konz oigenzi sel’gän, ka nägišti, miše taho om tundmatoi, pimed, taivaz hahk, päiväšt ei nägu-ki, i tusk miku pihthil kingiti rindhad.
Natoi ištuihe langenudele pule i zavodi meletada i muštelta, mi tarbiž rata, konz segoid mecha.
Hengel tegihe karged, konz hän el’genzi, miše tedab i muštab vähän, kaikiš nevondoišpäi tuli mel’he vaiše se, kus nevoitihe heitmaha soba, kändmaha murnipolele i pudištamha.
Natoi libui, heiti kurtkan, kändi murnipolele i pudišti sen vaihidenke:    – Mechine, mechine!
Pästa mindai pahoiš käzišpäi!
Korged hab šobaidaškanzi lehtesil, šobaiduz ližazi hol’t völ, kaks’ pakušt lehtest lanksiba jaugoiden alle i johtutiba Natoile, miše om jo sügüz’ku, pigai linneba vihmad i lehtištonlähtend, i möst varu särgi nahkan muga lujas, miše tegihe taht joksta mecaspäi, löuta hot’ mitte-ni znam, kudamb ozutaiži, kus om tropaine.
Natoi zavodi kacta, miččes poles puil om samal, miše tedištada, kus om suvi, no samal korbes kazvoi kaikjal, i Natoi voikaškanzi:    – Ižandaižed-emägaižed!
Algat-ko tö käregakoi minun päle sen täht, miše minä mecha tulin – en pakičenus, bahaloukuid kerazin – spasibod en sanund, abutagat minei sadas kodihe!
Hab möst šobaidaškanzi, i kebn vauktahk pil’vut libui i lendi lanktenuden pun juriden alpei.
– Mi nece om?
Kuspäi-k otihe nece savu?
Sünduižem, minai om mugoi varu!
– kündled joksiba i joksiba, nadeimatomuz’ oti kaiken vägen, meletuz’, miše ö tarbiž linneb vastata mecas, täuduti südäimen živatoiden vuiččel varul.
Natoi pani päle soban, – kormanaspäi lanksi kanfetleht, oti mastn’an i mäni kuna jaugad astuiba, vaiše ku hot’ kuna-ni astta, ei seišta, – putta kodihe, kodihe!
Päliči tes venuiba piringol sortud pud.
Sur’kulud habad tullei kändi maspäi juridenke, ühthe habaha iški samalduz, se taho oli räzähtoitud pärapuikoile, tüvi oli särktud i eskai punotud ümbriže, i Natoin pöl’gästoiti tulleižen vägi.
Meles-ki ei sand pidäda, miše ken-se voib astta päliči necidä sortud mecad, i Natoi astui i znamoiči, kut oiktas venuba pud: jur’ – jurehe, ladv – ladvaha, lehted oliba völ vihandad, – piring tägä oli täl kezal.
– Ka, ühtes jumalanjurus oli ani sur’ samalduz, näge-ku kuna iški, – tuli meletuz mel’he, i Natoi astui i astui agjata.
Mec kaiken oli pimed, vastha ei tulend ni üht tropašt, ni živatan, ni ristitun.
– Mijak ei ole nikus lehmiden tropaižid?
Minä ved’ en ole edahan kodišpäi, lehmäd tägä käveleba, – muga meleti Natoi i homaiči kanfetlehten.
– Ka ved’ necen lehten minä kirbotin-ki, kävelen ičein jäl’gidme!
Mechine mindai vedeleb!..
– kibištaškanzi südäin’karaižen, i vihman tipp lanksi kädele.
– Vaiše vihmad minei ei i fatind!
– Natoi oti mastn’an, viškaiži bahaloukud, sai spičkkorobaižen, käri pl’onkaha i tungi sen kurtkan kormanaha.
– Еi tarbiž märktutada spičkoid’.
Kuverz’ om aigad?
Časud ozutiba seičeme časud.
– Sünd sä sötai!
Hämär jo tegese...
Susedad nägiba, kut mä mecha läksin, vaiše homen homaičeba, miše minä en pördnus kodihe öks, – meleti Natoi.
Hän udes ištuihe sortud pule, – varu katkaiži jaugad, jäl’ges rušihe alastomaks, kändi murnipolele kaik sobad i pudišti ned, eskai lifad-ki.
Vihmad völ ei olend, miku vihm ei tedand – vihmda vai ei, vaiše taivaz taci harvašti henoid tippuid.
Natoi sobihe, seižutihe kombuile, i zavodi loičta, muštelta vepsoiden valitud vaihid, kudambid konz-se kuli:  Läksin’ minä blaslovas, mecha tulin blaslovas, kuldaštme da kujoštme, hobedadme tehutme.
Vastsin mustan gadan, hapanuden haban.
Hapanudel hagol ištub käč-kägerič, sospäi sadud, vedespäi vedetud, vaskižen-se hökanke, roudaižen-se kündenke.
Vaskižel da hökal, raudaižel da kündel kabičeb i labičeb minun pahan tuskan, minun huban duman, minun prizoran, minun segoindan.
Tedab minun maman, tundeb minun tatan, mindei gor’as pästab hüväle da elole igäks kaikeks.
Аmin’.
Nece ei olend puheg, Natoi niid ei tedand.
Nene vaihed hän kerazi i sidoi ühthe sidomusehe vaiše nügüd’, hän südäimel riži neniš vaihiš igähižen vägen.
Mecas nene vaihed kuluiba toižin, erižin, mec miku kulišti loičendan i ei jo muga kingitand Natoid varul i tuskal, eskai il’m-ki ümbri Natoiš tegihe pehmdamb i lämemb.
Hän necen muji i lugi ”Tat meiden” i völ ližazi ičesaspäi:    – Kaikuččes čogaižes om minus taguiči Jumalaine!
Ülähaine, Alahaine!
Ala taci mindai!
Vauktahk pil’vut möst lendi juriden alpäi, leveganzi madme, no ei jo muga pöl’gäitand.
Natoi libui kombuilpäi, oti kädehe kanfetan i pani juriden alle vaihidenke:    – Ižandaižed-emägaižed!
Otkat tomaine minuspäi!
Prostkat, ku tegin abidan I abutagat minei lähtta mecaspäi!
Natoi kumarzihe koume kerdad nelläha polhe, i hänele tegihe kebnemb henkta, südäin miku tüništui, i Natoi boikašti astuškanzi iče ei tedand – kuna.
Korvad taboiteliba mecänid, – ei-ik kus nuta koir, möngahta lehm, – no ümbri ei kulund nimidä, ni üks’ lind ei pajatand, vaiše vezi furski jaugoiden al, šobaiži samal, da katksiba oksad kengän al.
Mec nügüd’ tegihe veslemb, vaugištuškanziba koivud, i Natoi kulišti miččen-se judun.
– Ei-ik kulu mašinan judud?
Hän mäni judule vastha i el’genzi, miše nece vezi brunčib koskil.
– Jogi, jogi!!!
– ahkahti ihastusiš Natoi i joksi jogennoks, miku vastsi heimokundan.
Jogi kuti kukištui kivihe, tegi vahtod, vezi siš tahos oli kingitadud mürkil, korktoil randoil, sur’kulud kived venuiba randadme, vezi oli must, no Natoile näguihe čomaks i sel’ktäks.
Hän joksi ülähäks jogen randadme i oli suriš ihastusiš:    – Korktad slavad Sinei, Jumalaine, sured spasibod!!!
Mürk rand zavodi lasktas alahaks, Natoi tezi, miše edemba randadme linneba nitüd, kus heinätadas.
A kus heinän tehtas, ka sid’päi tehut-ki kodihe veb!
– Oh!..
– ohkahti Natoi i lopsahti randale, ihastusespäi äkkid läksi kaik vägi, a käded i jaugad tudeganziba.
Natoi kacuhti časuihe i el’genzi, miše ei ole mille nadeidas, magata tarbiž linneb mecas, jogenno.
Nügüd’ jo nece meletuz ei pöl’göitand muga, hän tezi, miše homendesel putub kodihe, spičkad i koume pr’anikad hänel oma, vaiše ku ei vihmuiži.
Natoi libui, korged krež venos pästi händast nitule, kudambal seižui kaks’ aidoitud kegod.
– Minä en magada üks’ mecas, mecnikad i kalanikad-ki magadaba!
– tüništoiti iče ičtaze Natoi i päti: – Öks ličomoi kegoho, hüvä oliži, ku löudaižin pordhan vai sabilahan, siloi libuižin kegon pale, varu om mal venuda.
Hän zavodi ecta sabilahan i löuzi šalašin levedan i tihedan kuzen al, sid-žo oliba pažagan jäl’ged i möst ihastuz täuti südäimen:    – Naku oliba ristitud vaiše, i minä tedan, miše lähten heidennoks!
Kuni ei tehnus pimed, Natoi kerazi hiled kogoho, toi hagoid, klakun heinäd kegospäi i leviti sen šalašiš.
Pažag pigai viriganzi.
Natoi vedati sanktan hagon i pani pažagaha, – se hätken šaiškab, ei anda sambuda lämoile.
Hämärzui pigai, Natoi varaiži pimedad öd i zavodi muštelta kaik baban nevondad, kut kaitas toižiš polišpäi.
Söda ei tahtoinus, no Natoi söi pr’anikan, joi jogespäi vet i andoi jogele kanfetan:    – Na-ko, sula jogut, maged tomaine minuspäi!
Kanfet bul’skahti mustaha vedehe, jogespäi vedi vilul, i Natoile möst tegihe tusk:    – Ön mänetan mecas, varastan homendest.
Taivaz om pil’viš, hallad ei linne, a ku linneb, ka vaiše homendesel, en kül’mä lämoinno.
Magata minä en voi, tegen jonon ümbri šalašiš, miše živatiošpäi i gadoišpäi kaitas.
Ani žal’ om, miše kušakod en otand I norašt ei ole, muštan, ned čomin hubudespäi kaitas.
Nu da pästa, Sünd Sötai, mindai kaikes hubudespäi!
Natoi tegi jonon ümbri šalašiš, vedati völ ühten sanktan hagon i ližazi hagoid lämoihe, kibinod tuhahtiba kuzen ladvaha, pordon vändahtiba i sambuiba.
Pimed ö kaikiš polišpäi kingiti šalašin.
Kaiken päivän mecas ei olend änid, a sid’ mec eläbzui, i nene öäned pöl’göiteliba enambal, mi päiväline änetomuz’.
Natoi ištuihe šalašihe, čokaiži jaugad persken alle i sures mokas i tuskas eci hengele tüništod lämoin kohtas.
Se andoi lämän, vauktan i kaičusen, i Natoi möst kiti ičtaze, miše oti spičkad.
Varu tegihe völ surembaks, konz Natoi meleti, miše lämoid ei tehte, i hän voib jäda mecpimedaha ühtelaze.
A ku töndub vihm?
I hot’ kuz’ om tihed i leved, no voib-ik se kaita pažagad i ei-ik anda vedele sambutada lämoid?
Neniš melišpäi tegihe ani huba, i Natoi zavodi pakita ižandaižid-emägaižid kel’dmaha vihmad homendesehesai.
Ei edahali mi-se käčkahti, hän särahti kaikel hibjal, sebazi iče ičtaze i tudeganzi särus.
Vedati hagon kesk pažagad, ližazi kavagid, neglad veslas strakkatihe, a lämoi töngahti veslemba.
Natoi möst homaiči vauktahkon pil’vuden i meleti, miše nece om savu vai sumeg.
Äkkid pä tegihe jüged, hibj kovizui i Natoi zavodi langeta miččehese čudokahaze unehe.
Vauktahk pil’vut sebädeli, käri kaiked händast, Natoi muji, miše om mitte-se vilu i tob hubut, no ei voind kubahtada, – hibj enamba ei kundelnus.
Ken-se tedmatoi zavodi mokita Natoid magedal mokal, i Natoi ohkahti.
Ičeze änespäi heraštui, ladi tehta ristan, no ken-se jüged kingiti pälpäi, i hän möst lanksi neche magukahaze akoiden mokaha.
Kaikel vägel hän tahtoi tacta necen jügun, varu lähtmata oli südäimes, – hän el’genzi, miše om putnu toižen polen käzihe, no nor’ koumekümne nellänz’ hibj ei kundelnus Natoid i lujas tahtoi necidä magukast mokad.
Än’ hajoni, i ohkahtez jo ei lähtend suspäi, jäi rindhiže i zavodi kingitada südäimen, se löškanzihe, i Natoi möst nouzi.
Kel’ tegihe miku kivesine i ei voind sanuda vaihid Biblijaspäi ”Jumalan, Iisusan Hristosan vägel, pahuz’, mäne sid’päi!”, a sanuda niid tarbiž oli kut taht, sen Natoi tezi sel’ktäs.
Kuspäi-se tuli johtutez, kudamban sanely baboi: tariž likahtada surel barbhal.
Kaikel vägel, habi-habi, Natoi lendi nähmatoman kiven, kubahtoiti surel barbhal, i kivi hajoni, hibj hengahti valdas i päzui tedmatomas sidomusespäi.
Časud seižuiba, i Natoi ei tedand, kuverz’ om aigad, oli völ pimed.
Pažag habi ei sambund, Natoi pani lämoihe hagoid i zavodi lugeda kaikid loičendoid, miččid vaiše tezi.
Hibj tegihe val’l’ i vägetoi, hän veri heinäle i ani kebnas uinzi.
Noustatiba händast tippud, vihm üks’kaik zavodihe, no oli jo päidusen aig, i Natoi pigai löuzi tropan, se čomin nägui nitün röunas katkaitud penzhan oksil i puvirgoil.
Nügüd’ hän tezi, miše pördase kodihe!

Konz minun kodiman rahvaz pagižeb, ka minä kundlen melentartusiš i hüviš meliš primetin paginoiš erazvuiččid londusetomid virkehid.
Nenid virkehid, ozaks, sanutas i mijal.
Naku minä kut-se olin meletusiš, a mijak mindai iloks kuctas se Moiraks, se Ust’aks, se Annoikš, se Mot’oikš, se Varvoikš, a se ka i Pešakš?
Miččid tegoid minä tegen, midä mugošt minä radan, kut ičtäin vedän, miše mindai näritadas ninga, a ei toižin?
Miččed loštajad tabad oliba nenil mehil, miččed erazvuiččed manerad, mitte oli ičtazevedänd i tegod, miše heid jo amu ei ole, a nimed heiden tegihezoi nimijohtutesikš?
I minai tegihe melentartušt eläbzoitta nenid nimid ičein meles.
Miku znamaks nägištin öl minä unen, kulištin, kut ken-se kucui mindai:    – Val’koi, Val’koi!.
– i nimi, kudambal mindai kucui mamoi, kojazi päs.
– Ku mahtad sanuda, ka sanu.
Sanu, sanu, sanu...
Abid om minei, miše om vähä jänu vepsläižid, kudambile tarbiž om minun kirjutez, nu da vastustada Jumalale ei sa.
Kelle mi käsktud, ka se i rada!
I minä radoin-ki.
Nimiden muštoks, kudambid paksumba sanutihe, minä kirjutin ilosižid elostarinaižid.
Naku ned om ozutadud teile, hüväd lugijad.

Varvoi kazvoi čomaks, hüväks i tabatomaks neičukaižeks.
Hänen vauktoiš hibusiš vändi kibinoižil päiväine, sinižed sil’mäd kaiken kaсuiba kohtha i avoinsüdäimeližin, oli hän uskpäine, miku laps’.
Uskoi kaikihe sanoihe, i sen täht ümbri hänes paksus iloiteliba.
Oli keväz’, konz Gagarin lendi avarudehe, i Varvoin sil’mäd sil päiväl oliba völ sinižembad, miku taivaz läikičihe niiš.
– Kut minä tahtoižin leta avarudehe!
– uništi Varvoi i lendi käded taivhannoks.
Nacein, sigä om rai…
– Ka lendad-ki, konz sureks kazvad!
– toivotiba prihaižed.
– Vaugedvernižid neiččid ezmaižikš kosmonavtoikš ottas.
– Naku čoma siloi om!
A konz?
– Päliči vides vodes, necil-žo päiväl.
Mäni voz’, mäni toine, äi vozid mäni jäl’ghe necida kevät…
A lapseline Varvoi kaiken varastab toivotust.
“Toivotei toivotab, a Varvoi varastab”…
Virkeh nece om uskpäižihe mehiže polhe.

Peloi oli ani pagižlii mez’.
Mäneb azjoid homencel, kodihe tuleb vaiše öks.
Keda kus vasttab, pagižeb – azotada ei sa, i kaiken hänele om midä sanuda, i lodeidab hän agjata.
Kut-se vastsi hän kalanikad, seištas, parpatadas.
– Sinä emäšotule kalatid?
– küzub Peloi.
– Emäšotuihe kala kokib paremba.
– A mijak voib el’geta ken iža om, ken emä?
– Hmm, kebnäs voib!
Otad šotun, suhu paned dai vedad-ki päliči hambhiš.
Toktase –ku hamhiže, – iža om!
– Nu sä i ilokogo oled!
…Ak varastab, mänen minä, – ladib lähtta kalanik.
– A ak, nacein, sötab sindai pürel.
Minä pit’kha en tedand, mi nece om – püre.
Vidlas mänin sömsijaha i pakičin püred necidä.
Ka minai notktan kartohkmunaričan toiba.
Nece püre-se om-ki.
I mikš oli pekstud kartohkаle ningoi nimi huba antta?
Pü-ü-üre...
Pfu!
I kelel-se ki vedase miku kisel’!
A kodipäčišpäi sönd om äjad magedamb!
Kut sä luged?
– ...Čunid vodaba, bötud märgad, mänen jo.
– Kaaa, minä kut-se ostin čunid Piteriš.
Mamale tahtoin oigeta foton muštoks, tulin fotoateljehe i sanuin: «Сфоткайте меня встоячку, чтоб калоши были видать!»
Lujas kaik nagroiba, en teda min täht.
Odva kalanik päzui Peloišpäi.
Ak vastsi Peloin lajindal: “Naku mitte oled Peloine-bul’u, časuks mäned, päivän void räpätada!”

Kut Goiša voili otta mehele Ogroin – kaik čududelihezoi!
Kazvod hänes oli vaiše pol’tošt metrad, a akan oti kahtele päle korktemban i jügedusel jügedan.
Sur’ oli ak, käziš Goišale oli midä pidäda i öl jokseta-ki ka oli kedame!
Kului pagin, miše ei anda piknida Ogroi Goišale, mugomiš kinktoiš käziš pidäb, miše Goišad perzehatraks ei luge.
A kut hö eliba, niken ei tedand, laptaspäi paksus nägub, miše ken ku korktemb, ka se i pä om.
Kut-se mäniba molodejad anopehe adivoihe.
Möhäsine sügüz’ jo oli, trоpaine jädui, i hö se libesteliba kaiken.
Goiša pidi Ogroid käzipoles, no neciš situacijas tarbiž völ valita, ken keda pidäb!
Anopen kuugačunno hö saihe čomin.
A sid’ Ogroi libestui, laihaine uk ei voind händast pidäda, i Ogroi langez’, kibedas iški pän.
Goiša joksenzi ümbri, abuteli panda akad jaugoile.
Jäl’glopui, ak libui.
– Anda abutan astta, – hüväšti tariči käden Goiša.
– Erigande!
– vongahti ak.
– Abunik löuzitoi, säsken vuitte!
– Ka säsk hot’ pen’ om, a äjile čokeidab verhesai!
– iloks sanui Goiša.
Näge kut erašti putub sanuda ani ičeiž päle!
– Aaaa, ka sinä čokeidad äjile?!!
– čileganzi Ogroi.
Pertid vast seižui buč vaigateses.
– Nügüd’ minä ozutan sinei čokeidusen!
Muga čokeidan – ed libu!
– i pahizunu Ogroi oti, lendi Goišan i ištuti bučihe!
Ištuihe Goiša kinktas, jaugoil birbitab, ei voi libuda.
A Ogroi mäni pert’he žal’däs mamale miččen sotonanke eläb.
– A kus om soton-se?
– Kus, kus?!
Ištub bučiš, jaugoil birbitab!
– Ka voib-ik ninga rata?!
Hüvä, minä bučišpäi veden viškeižin, hot’ štanoid ei kastand, ika i kül’mätada-ki kaik sijad voib!
– voivotaškanzi südäimeline anop.
– Ka hot’ i kül’mätaiž-ki kaiken!
Kackat-ko, – “čokeidan mä äjile”!!!
– näriti Ogroi Goišan.
Anop punoti päl i mäni pästmaha vävud bučišpäi.
Hätken nagroiba küläs necidä azjad i žal’l’oičiba pen’t Goišad.
Vaiše ken tedab mi om ristitun südäimes?
Ogroi koli äkkid, astui, langez’ – i lop – ei tehnus händast, läksi heng.
Goišan gor’a oli mugoi sur’kulu, miše hän sedattui ühtes päiväs.
Vähän löuduse mužikoid, kudambad ninga värižaižiba kolnuzid akoid.
I hot’ jäl’ges zavodiba sanuda erasile mužikoile, kudambad akoid kundleba, oma kablukan al: sinä oled Goišin hatar, – no ei kaik kablukad oma ühten vuiččed.
Konz sä armastad, ka i kablukan al ei jüged om olda...

Raštvad mäniba veslas: käveliba adivoihe, kulikoihe, lapsed šurguiba reguzil, norišt – regil.
Maloi Juušad ei jätand kacmata, varjoiči.
Juuša oli Maloin ženih, Udeks vodeks oli jo pandud sajan päiv.
Vilukun 13.
päiväl oliba nimipäiväd Maloile, 14-en oli Vas’kan päiv, kudambale igähižes aigaspäi kaiken tehtihe täuden söndad.
Kazvatajad lapsiden valičusel oliba täuduližed, molembad kanzad eliba bohatas i lugihezoi čomad rodud.
Maloin mam kerazi bohatan pridanijan: paltin, poimdud pühkmed, käzipaikad, räcnäd venuiba nügüd’ sundugas lugemata.
Heimokundale ženihon polespäi, kaikile svatuile i svatjoile verodme pidi antta edespei laditud lahjad.
Sajas seižui bučil olut, riktihe härgan – hul žardud liha i tamanod savustiba purul sur’kuluil blödoil.
Kalanikad kacuiba kadehenke keittud, žardud i solatud kalha heil oli mel’ jäl’ghe sajad mända kalatamha.
Kanakeitoz pästi čoman sömduhun i oli kuti päivitadud päiväižel, mugoi se oli razvakaz.
Mured kartohk suli sus.
St’оklan vuitte studen’ hošti razvan tippuil i vedi pästta sül’gid.
Munid, kurnikoid, erazvuiččid pirgoid, kalitkoid i kürzid oli märata.
Rusked bol, garbol, solatud sened, solatud kapust i meripihkasine murikaine silitiba sil’mid.
Naku oli sur’ sömine!
Adivod söiba, joiba čihegehesai, guleiba nedalin, svatud, šurjakod i küdud vähäižel toraziba, no sen täht völ enambal mel’düiba udhe heimokundaha, i kaik oliba lujas ozakahad i agjata täuduližed.
Mušt Malanjan sajas sanutas roduspäi rodhu, miku znam sur’t vepsläšt adivoičetust.
I meiden päivil-ki, konz emägad lükeidaba sömjäl’ged stolalpäi praznikan jäl’ghe, ohkaba:  – Kut äi putui söndad tehta!
Miku Malanjan svad’bale!..

– Algat opekoi mindai eläda, iče tedan, midä i kut rata!
– andoi vastusen Ust’a susedale.
– Nu-nu, ku tedad, ka i teda edelez-ki, – abittui sused i kändihe lähtta.
A Ust’a zavodi viškoida tuhkan linmale.
Käred tullei taci tagaz tuhkan ani Ust’an modoho.
Sused nagraškanzi:  – Sanuin sinei, tul’l’aštme lükki, ala vastha!
Kacu nügüd’, mi läksi, ani čomin sinä udiloičitoi!
– En näge nimidä!
– hosib sil’mäd Ust’a, mod i sobad oma hänel hahkad pölüspäi.
– Ka nece tullei om värnik, ei siš polespäi puhu!
– Tullei ka tullei.., – surdui pagišta sused i läksi.
A Ust’ale ühtnägoi tegihe taht pašttud muna söda.
Tuli pertihe, – ka mätos hilid-ki ei ole, iče vaiše nügüd’ tuhkan taci ka.
– Nu, kut om, ka muga i om!
Paštan päčiš, hilil.
Pani Ust’a munad hilile, saubaz’ päčilaudal i pezeškanzihe.
Äkkid kuleb: pačk, pačk!!!
– Sünduižem!
Ka mi om-se?!
– pöl’gästui Ust’a i joksi päčinnoks.
A sigä munad räkäspäi kiškniba i ehtati niid kaiked pačidme!
Kaaa...
Meiden Ust’al i räkäs i vilus čud kaiken-se tegese.
Naku pakaižes läksi aitha saharaha i homaiči havadol veičen.
Veič oli vauged hüdegespei.
– Voi, ka ei-ik sahar tartund veičen teraha?
Užo-ške minä nolaudan!
Nolauzi Ust’a vilun raudan, i kel’ tartui kül’mnühu veičehe!
Restta terad nikut ei sa, kibed om, kelen-ki restad.
– Aaaaaa, – mäleganzi hondol änel Ust’a.
Kacuba susedad, – ka mi hän om-se?
Ei-ik ken rikta ladi uradad Ust’ad?
Kel’-ki jo om pästtud, veič sadud i kelen jo miku čaptas, a iče Ust’a živatan karččikš mäleidab.
Čud ka čud!
– Jokse, Ust’uško, pert’he teremba!
Pakaine lämas kelid nikelle ei čapa!
– nagrdas rahvaz.
Algat nadeigoiš, minun kal’hed lugijad!
Ust’al jäl’ges sidä melid ei ližanend, mitte oli urad, ka mugoine om-ki.

Ol’on ištub i kacub jaugoihe.
Laba hanel om leved i sur’, ei akoiden.
I kaik han om mitte-se tažlak, hibjale korged i laih, kaded oma pit’kad i jugedad.
…Han tuli Sar’jarvespai Mihalan paivale i nadeihe vastata ženihod, no niken Ol’onad gul’bišal karghu ei otand i kodihe ei satand.
Norišt nagroi handast ei modadme sidotud paikas, platjoš, kudamb rippui tažlakol hibjal, suriš jaugoiš, i ei tedand Ol’on, mida ičezenke rata, kut linneb elada edeleze?
…Elo ei azotade.
Аig tegi tažlakon Ol’onan Sar’jarvespai nimijohtuteseks paginоiš: kuti sar’jallaine Ol’on…

Pešan küläs armastadihe.
Oli hän ei paha, ei ažlak, ei hül’gäidand nikeda pakičuses, mille-se venošti muhazi i abuti kaikile, mil voili.
Nu da vaiše jäl’ges lähteli hänen abuspäi üks’ hol’ i el’gendamatomuz’.
Naku, ozutesikš, kuctas händast abutamha mecad pil’dä haugoks.
Tahtol mäneb Peša abuhu i pilib tarkas i napernas.
Pule langeta jo tarbiž, a Peša seižub tüven al, venošti mille-se muhadab.
– Peša, Peša, pagene!!!
– varus kidastaba čapajad.
– Oiktas sinun päle koiv-se lankteb!
… Оdva ehti pageta Peša.
Toižel kerdal mäni Peša kegoid panmaha.
Muga tuged hubin tokazi, miše kegod bokale koverzihezoi.
Nevotas Pešale, kut rad rata, küzutas: – “El’genzid-ik?”
“Kut en el’gendand?
Kaiken el’genzin!”
No min-ni radab Peša, – ei čomin lähtkoi radod, miku ei el’genda midä-se hän kogonalaz, meletab midä-se ičeze meles edahališt.
Zavodib ak händast laida, miše tuukutoi i el’gendamatoi om, a hän vastha:  – Ka radan minä, radan hilläšti, ei mikš kobud-se ningomad leta ole.
I huneidab nenan tüvehe agjatoman pajoižen:  – Hilläšti – ka tarkašti, tarkašti – ka čomašti, čomašti – ka hilläšti, hilläšti – ka tarkašti…

Moira kaiked enambal varaiži travindad i prizorad.
I miše ičtäze kaita bedaspäi, ripputi kaikjale pričopkoid.
Niid oli mäne tede mi!
Ned oli čokaitud lepkehe, kogol rippui pehmdoil nižoil, peitihezoi paikoiš.
Paginad puhegiden, arboindan i noidusen polhe kaiken oliba hänen kelel, i kaikes eci hän noiduindan jäl’gid.
Kaikutte sused voili olda noidan.
Pästa Sünd Sötei oli Moirale läžegata!
Värnikan kül’mändas-ki oli noid, a ei pakaine.
Susedad surduiba neniš napraslinoišpäi i eliba hänespäi edahali.
Kut-se laukas kerazihe äi rahvast, varastiba mašinan tavaranke.
Ilokogo Ol’koi oti mel’he iloiteldas ümbri Moirad.
– Moira-t’ot, minä štanad rebitin, evo, reig om, kadjad näguba, huiged ristituiden keskes seišta.
Kacu-ko!
Neiččed sil’mid nügüd’ kadjoišpäi ei heitkoi, – i Ol’koi ozuti sormel neičukaižehe, kudamb eci reigun štanoiš.
Neičukaine ruskoni i pageni.
– Ka iče näged, kaikid neiččid minä pöl’goitan rebitadud štanoil, ku ninga linneb, ka i en nai-ki nikonz.
Ed anda minei pričopkad koheta rebitest?
Sinei pričopkoid om, evo, täuz’ rindaz!
Moira seižui sures sömäiduses.
Voib-ik antta pričopk, ei-ik linne travindad siš päliči?
Rahvaz kundli hengeta, varasti, mi linneb.
– Na!
– tahtota heiti Moira ühten pričopkan.
A ilokogol Ol’koil štanoiden kormanas oli magnit.
– Nu, spasib sur’, Moira-t’ot!
Sauptan stramun-se hot’ nügüd’, ika i neiččed ni üht laukha ei jä, a naida minei se aig jo om!
– oti Ol’koi pričopkan, i se iče tartui rebinuhu kormanaha.
– Voi!
Kacu-ko, Moira-t’ot, ka sinä iče noid-se i oled, sinun pričopkad saubamata rippuba!
Rahvaz ohkahti:  – Ka voib-ik nece olda?
Ol’koi läksi laukaspäi.
A rahvaz pordon völ ei el’gendand, kut voib pričopk čokaidamata sobas pidädas?
Voib, voib, ku nece pričopk Moiran om!

Paroi oli čud mitte čoma!
Ken händast vastaz’ – sil’mid ei voind otta mel’huš modospäi.
Pit’käd, ol’gesišt mad kasad oli kärdüt ümbri päs, näguihe hän miku lähtnu sarnaspäi.
Kazvod hän oli ei sur’ i ei pen’, hibjale čoma – kaik akoiden mel’huz’ i statj oli hänes.
Üks’ viga vaiše oli, vedi ičtaze hubin, i händast lugetihe küläs vedeluseks.
Jäl’ghe gul’bišad prihad kerdan-toižen satoiba Paroid kodihe, no mehele ei otand niken.
Aig muga astui, i homaičemata Paroi tegihe gul’bišal vanhemb kaikid neiččid, üks’igäižed neiččed mäniba mehele.
Sarnaline čomuz’ modol vauvištui.
Tuli kut-se praznikale priha edahaižes küläspäi i ehtan satoi Paroid, toižen-ki satoi.
Sid’ mäniba paginad, miše ladib mehele-ki otta.
Heimokund holdui:  – Ku holetomad elod tahtoid eläda, ka elä eriži neciš vedeluses.
Päiväd holetomad ei linne, varjoita tarbiž linneb, ei-ik tokui hän kenenke-ni?
Harjanu hän om necihe radoho, ei jo voi azotadas.
Löuda neižne ustavakaz dai i naji!
– Algat ehtkoi!
Paraša om – makstukuine!
Mil nece rad vaumičihe, minä en kehta kirjutada sen täht, miše Paroi minei ei ole melentartušt.
Laske lugii iče kirjutab hänen elon muga, kut mahtab.
Virkehel “makstuk Paraša” om äivuitte znamoičuz: hän keradab ičhes kaiken akoiden čomusen i ustavan, i ozutab, om-ik uk kül’dünu akal.
Maged om ak, voib muga-ki sanuda.

Piroi oli kova ižand.
Elomižes oli hänel kaik hüvin, tezi aigan radole, tezi i lebule, eli enččidme veroidme.
Rahvaz paksus käveli hänennoks nevondaha, i vunukneičukaine Paroi hot’ i arvosti dedad, a veroid da elotedištoid muštho otand ei.
Kazvoi Paroi, Piroi-ded koli, i tahtoiškanzi Paroi, miše händast-ki pidäižiba mugoižes arvos, kuti dedad.
Vaiše lumen otab kevädel, hän jo käskeb küntta man.
– Aig om völ, Paroi, ma om völ märg da vilu!
– kel’däba susedad.
– Se aig om jo!
– vidose Paroi i tahtoib olda ezmäižen mehen kaikiš radoiš.
– Vot ku vidose-se miku pal’l’az mel’nic!
– sudib rahvaz.
– Ei dedhaz ole vunuk, ei el’genda sidä, miše ded hänen, Prokoi, tezi kaikenlaižid primetoid i azjakahid nevondoid, sen täht i rahvahan arvostusen sai.
– Nece Paroi löcun kartte hagoižele sase i korskab, ei teda – ken hän om-ki.
Meleta ezikuvaks rahvahale ed tehte.
Ei miš ole arvostada Pirun Paroid: kobud hänespäi om jäi, a ližad kaikile – vähä.

– Annoi, mijak svatuid-se hül’gaižid?
Kenak sindai mehele otaškab?
– A minä uniš nägin, miše lidnaspäi priha tuleb, veraz, ei meiden malpäi i otab mindai mehele.
– Ed-ik princad varasta?
Mod sinai čoma om, voib olda, ken-se i utniše, a naku mel’t päs om sinai vähakh!
Annoi muhahtab venol muhul da i lähteb laptaha.
Rahvaz-žо nägi, miše radab hän vaiše tühjid radoid, ei ližatomid.
Naku toi hän rugižtähthid i ištuti pertinnoks.
Mamoi lajiškanzi:  – Ka ken melekaz ristit man kaivab sen täht, miše jäl’ges rujoheinid pertinnoks ištutada?
Susedoid jo huiged om, pustaks päks sindai lugedas.
– Nu ka i mida?
Verаst sud ed saupta, pagištas, pagištas dai heittäs-ki, a rugižtähthad ihastust andaba, kacta niihe om hüvä mel’…
Mamoi, minä tahtoižin kuzuden ištutada pordhidennoks, korktan, tihedan.
Kazvaiži se sureks, oiktaks, linniži kaiken vihand i ei vanhtuiži nikonz!
– Ka ei ištutagoi pertinnoks puid, jured pertin alle kazvaba, dai völ päiväižen pimitab.
Muite-ki päiväšt vähä om!
Iknaha öl ku kacuhtad, ka kaiken varu linneb, ved’ miku bukačuine must seižuškab, pimedas pöl’göitab.
Muhahti Annoi i mäni radole, a sügüzel toi kuzuden i ištuti čogaha linmale, pohjasižele polele, miše kuvahaine semendusile ei lankteiž, a pohjasine paha tullei oksihe putuiž.
Kuzut tartui, i kevädel vihoštaškanzi uzil neglaižil, ladv kazvoi mugoine korged i čomakaz, mišto mamale žal’ tegihe restta nor’ vihand puhut.
– Okha kazvab!
Min sä teged, ku laps’ om pustpä!
I kuz’ zavodi napernas kazda i otta väged i čomut.
… Kut-se küläha tuliba geologad, Annoihe mel’düi priha i oti mehele, vei Annoin surehe lidnaha verhale male.
Kaik läksi muga, kut konz-se uni ozuti.
Vaiše se oli huba, miše tusttui Annoi kodid lujas.
Čoma oli mužik, hüväd kazvoiba lapsed, a aigoil kingiti rindhad muga, mišto voiži, ka lendaiži lindun karččikš kodirandale, ištuižihe kuzen ladvale i male i taivhale voikaiži pahan, rastajan tuskan…
Nügüd’-ki völ seižub se kuz’ kesk vauvast koivištod, korged ladv miku kacub, ecib ičeze kazvatajan, da vaiše ei ole jo Annoid necil svetal.
Amu venub hän ledos mahudes, a kuzen jured süväs i vahvas pidäsoi tatoiden mas.
Naku ningoman jäl’gen jäti Annoi!
I tahtoin küzuda minä lugijoil: oli-k Annoi pustpä?..

Minä läksin irdale, varastan, konz mamoi sobitab noremban sizaren.
Tatoi jo sai irdale meiden rusttad reguded.
Seištes pordhidenno nägištin tutaban koiran.
Nece om Tarzoi – sur’ hüvä koir, se navedib lapsid i andab ičtaze silitada.
– Tarzoi, Tarzoi, – heikan minä ihastusiš.
Koir kulišti i tuli minunnoks.
Minä heitin alaižen ühtes kädespäi, ladin kosketada koirad, silitada pädme, no äkkid koir fatib necen alaižen toižes kädespäi i pageni.
– Tarzoi, midäk sinä, anda alaine!
No koir ei kundle mindai, jokseb i jokseb.
Ninga pageni-ki.
Minei mugoine abid tegihe, eskai kündal’kur kurkhu libui, i sil’mäd kündlestihe.
– Midä tegihe?
– küzub lähtnu irdale mamoi.
– Ka, Tarzoi oti minun alaižen.
Minä pidin händast hüväks koiraks i sebranikaks, a hän muga tegi.
– Ala väriže, – sanub mamoi, – ved’ koir vaiše vändi sinunke.
Hän ei tahtoind abidida.
A otta midä-ni koiran suspäi ei tarbiž, ved’ koir om koir – ed teda, mi om sen meles, haukaidab da völ pöl’gästoitab.
Joksnu koiran jäl’ghe tatoi toi minun alaižen i andoi minei.
Mö tönduim.
Mamoi veb meid päivkodihe.
Noremb sizar ajab reguziš, a minä astun sireti i meletan koiras.

Meiden tätüižed ištuba divanal.
Mö Lena-sebranikanke vändam baban fateras.
Sobitam da udes sobitam meiden tütrid, veretam heid magadamha.
Minä homaičin stolal jättud babal nitid neglanke.
– Lena, ombelkam tätüižele platjo.
– Ombelkam!
– sanub Lena, – ka, tarbiž mitte-ni ruzuine löuta.
Minä kacuhtin sinnä-tänna...
– A čapkam palaižen uudimespäi.
Naku kacu, miččed čomad, änikoidenke rippuba päčin taga, magadandhonusehe mändes.
– A babaiž ei käregande meiden päle?
– küzub Lena.
– Ei, hän ei homaiče-ki.
Lena pidäb uudimen röunan, a minä čapan raudoil palaižen, kehkeran, ani ümbri änikos.
Naku om čoma, omblem tätüižele platjon.
Mö tartuim radho.
Pordos päliči tuleb baboi lehmäd lüpsmaspäi.
Hän mäneb keitimpolhe, sehloičeb i valab maidod bankoihe.
Sid’ tuleb honusehe, kus mö vändam, i ohkahtab:  – Ka mi nece uudimele tegihe, mikš mugoine röun-se om rebinu?
Baboi kosketab uudimen i kacuhtab meiden polhe:  – Neičukaižed, ken necen radoi?
– küzub baboi.
– En minä, – sanub Lena.
Minä mugažo sanun:  – En minä.
A ved’ minei pähä-ki ei tulend, miše hubin radam.
Vaiše nügüd’ el’genzin i pöl’gästuin baban käreidust.
A baboi kaiken el’gendab, rad om jo tehtud, uudimed om travitud, midä lapsed laida, nägub, miše varaidaba, ei pahas meles tehtud azj, a vändos.
– Toižel kerdal, meletagat, midä voib tehta, a midä ei, – sanub baboi, – i küzugat minai, ku midä-ni tarbiž.
Nügüd’ minä olen jo kaznu, no igän muštan laps’aigan vändoid.
I sen azjan, miše en rohtind sanuda, ken uudimed čapoi.
Minä ostin babale uded čomad uudimed, i ühtes hänenke mö johtutim aigan, konz minä olin penen neičukaižen.

Oli Uden voden eht.
Lumitähthaižed kuti sügüz’lehtesed kehkerziba il’mas i lankteliba reduhu da katoiba pit’kän sügüzen reduhuiktan.
Mehed ihastuiba lumehe, Udehe vodehe, käveliba pertidme, ozateliba toine tošt da andoiba lahjod.
Il’mas mujui pirgoile, kavagele da mandarinoile.
Peitnus taivhal kudmaine läksi pil’višpäi i vaugištoiti külän.
Ka pandud maha lumespäi-ki kaik ümbri oli vauged.
Homendeseks heiti lumen panendan.
Irdal oli pakaine.
Lujas aigoiš homendesel kaks’ akad, kaks’ lüpsajad – ravaz da nor’, – kan’gad jaugoiš, fufaikad päl, sured paikad päs läksiba tele i astuiba živattanhannoks.
Läz pit’käd, kuti barak, pertid paloi vaiše üks’ fonar’, i nägui, miše pazoišpäi lähteb läm’ il’m.
Akad astuiba homendezlupsandale i hilläšti pagižiba.
– Ala uradi, As’ka.
Jäta neidišt tünäks.
Tarbiž-ik ningoiččele käbedmodole sinun jänduz?
Oh!
– vaikastui vanhemb ak da kacuhti toižen päle: ei-ik abittund.
– Kac, hänele ka hän om jänduz, a minei ka ningoine-ki om hüvä?
– käreganzi As’oi – pit’k kazvol nor’ murz’ain – i äkkid azotihe.
Hänen sil’mäd muga hoštiba-ki pahudespäi.
– Midä seižutitoi-se?
Astu i ala hošta sil’mil, en varaida, tot sanun.
Om huiged!
Kaik külä nagrab sindai, kut sinä kaikid sidod ičeiž mužikaha.
Unohtid, kut iče händast otid da vedid kanzaspäi?
Unohtid, ka minä muštatan.
Konz hänen Liza lapsidenke ajoi mamannoks, sinä jo seižuid čemodananke verajanno...
Midä, ei-ik ole muga?..
Midä vaitti oled?
Ka kuverdan aigad hüviš meliš olid?
Vaiše ühten voden, kuni ed sündutand tütärt.
A jäl’ges hän kaikid üksjaižid akoid žalleiči.
Ei muitte nimitadihe händast ”partizanaks”.
Tas’oi nägi, kut hän ujui kezapertin eläjannoks.
A konz sinä mänid necen akkannoks, miše pagišta hänenke, sinun armaz hüppähti sarajalpäi herekogoho...
Ristitud nägiba kaiken.
A nügüd’ sidod Larisaha.
Eragande sinä neiččespäi, Larisa ludal küksi händast, miše nenad-ki ei ozutaiži hänen pertinno.
– Küksi-ik?!
A ezmäi kut händal vitliti, – abidanke, vaiše jo ei muga käredašti sanui As’oi.
– Urad sinä oled As’oi, urad!
Ihastuižid, kuni hän Laraha kacub – toižid ei näge-ki.
A Lara hänele ei antte.
– F’odorovna, ka midä, tarbiž-ik minei völ hänele spasiboid sanuda?
– küzui As’oi.
– Ka ku sanud, ka nimidä hubad ei linne.
– Kac, midä sanun hänele!
– As’ka heiti alaižen kädespäi i ozuti kukiškon.
– Iče ala ja kukiškonke.
Kevädel üksjaižed kezapertin eläjad tuleba lidnaspäi...
Heile tarbiž linneb aidad koheta, kazvatuzhonusid tehta...
da völ midä-ni heile tarbiž.
Sinun armaz-se linneb arvos, – sanui nagrdes F’odorovna.
– Rikon!
– Kaikid-se ed riko.
– I midä nenile lidnalaižile leskiakoile meiden mužikoišpäi tarbiž?
Sigä, lidnas necidä rujod om severz’ kuti meil tägä om hered.
Ka heile völ tarbiž meiden külälaižid.
A meil om pol’tošt mužikad da ned-ki oma humalnikad.
– Nacein, oma magedad meiden, külälaižed-ne...
Ala uregande.
Ihastuižid, kuni ken-se otaiži händast.
Toukud-se ei ole hänespäi nimittušt.
Sinei-ki, As’ka händast ei tarbiž.
Vaiše varaidad jäda üksnäiž.
Ka, varaidad.
Om-ik toižikš?
– F’odorovna tabazi As’oin hijamas da kacuhti sil’mihe.
– Ka, varaidan-ki.
Minei om jo koumekümne seičeme vot, a olen üksnäin.
– Ka ed ole üksnäiž, sinai ved’ om tütär...
A elä kut tahtoid da mahtad.
Opeta sindai om jo möhä.
F’odorovna mahni kädel i hotkas mäni živattanhan verajannoks.
As’oi sabuti händast, konz hän jo avaiži verajan.
Südäimes mujui lämäle, hergele da maidole.
Larisa jo vajehti sobid lebuhonuses.
– Tervhen!
Hüväd Ut vot!
– sanui hän veslas.
– Sinei-ki Hüväd Ut vot, Laroi.
Toivon ozad, tervhut, hüväd ženihod, – sanui muhates F’odorovna.
– Kel om praznik, a kel om rad.
Mironova da L’ubka nacein, ei tulgoi, – buraiži As’oi.
– Ka, ku heile pähä putui, ka voib olda, miše ehtal-ki ei tulgoi.
A kus Vas’ka-se om?
– pandes päle radhalatan, küzui F’odorovna.
– Magadab heinäs.
En voind noustatada, – sanui Larisa i läksi honusespäi.
– Kacu, mitte gad om, hered-ki, nacein, ei keradand, tarbiž linneb meile puhtastada, sanui käredas As’oi, lähttes jäl’ghe Laroid lehmidennoks.
As’oin jäl’ghe rigehtiškanzi F’odorovna-ki, ladides paikad päs.
– Larisa, ota pilitesid, pudotaškanded niid, – heikahti As’oi.
Hö F’odorovnanke otiba täpkad, miččed seižuiba čogas i kurustaškanziba hergen transport’oraha, A Larisa astui jäl’ghe puzunke i pudoti pilitesid lavale lehmiden jaugoiden alle.
Udarod lehmil oliba sured maidospäi, i ned, ezmäi vanhad, a jäl’ges nored-ki möngaškanziba.
Lüpsajad necikš aigaks puhtastiba kaik stanad.
– Neiččed, transport’oraspäi keradam hergen jäl’ges lüpsandad.
As’oi, sinä zavodi lüpsta ezmäižes rivišpäi, minä zavodin toižespäi, Larka, sinä lüpsa molembiš riviš toižes agjaspäi, – sanui F’odorovna.
Lüpsajad kiglutiba päl, a F’odorovna mäni tomha lüpsandladehid.
As’oi koverzihe, miše ladida transport’oran tera, a Larisa mäni vemha puzun tamburaha, kus läz transport’oran pul’tad da motorad oliba šaugud pilitesidenke.
I sid’ uksenno hän kulišti, kut radaškanzi motor i transport’or ajaškanzi.
Ühtnägoi hän kulišti kut As’oi kidastab.
Larisa taci puzun i joksi lehmiden toižele rivile.
As’oi kombuil ujui transport’oran jäl’ghe, ladides midä-se vedada sišpäi.
Larisa haškahti seinännoks, oti täpkan i joksi As’oinnoks.
As’oin halatan hijam putui transport’oraha, i se vedi händast tulleitimennoks, kus here lankteli telegaha.
Larisa pani täpkan lopastin da seinän keskhe, miše leta transport’oran lentad.
Transport’or azotihe vähäižeks, a jäl’ges möst ujuškanzi tulleitimennoks.
As’oi ehti heitta käden halatan toižespäi hijamaspäi i zavodi restta sen transport’oraspäi, no ei voind nimidä tehta i transport’or vedati händast edemba-ki.
Kidale joksi F’odorovna.
– Saupta transport’or pigemba!
Saupta!
– heikahti Larisa.
Lehmiden möngandan da heikandan täht F’odorovna ei kulend nimidä, vaiše el’genzi, miše tarbiž saubata transport’or i joksi tamburaha.
A Larisa kaiken ličoi da ličoi täpkan transport’oraha, miše hot’ kuverdal azotada necidä mašinad, vaiše se mugažo ujui i vedati As’oid.
Sid’ Larisa oti lavalpäi kalun, joksi tulleitimennoksi i čokaiži kalun transport’oran lentaha, vaiše se muga ei azotanus-ki.
Sid’ hän joksi As’oinnoks, i hö kahten kesken vedaškanziba hijaman transport’oraspäi, vaiše halat oli uz’ i ei rebinend.
I vaiše siloi, konz As’oin käzi oli jo läz tulleitint, transport’or azotihe.
– Mi kädele-se om tehnus?
Ed-ik satatand?
– Larisa tahtoi abutada As’oile, a iče kaiken kacui kädehe, no oli hüvä, miše vert ei nägund.
– Nübl’ putui transport’oraha i halathijaman punoti.
Hüvä, miše halat ei olend nüblästadud.
To veič, čapam...
Kus F’odorovna-se om?
Kucu händast, togha kirvez.
– Min täht kirvez toda?
– Larisa paukoti sil’mäd.
– Čapaškandem minei käden, miše päzuda, – sanui As’oi i nägišti, kut Laroi ištuihe lavale.
– Laroi, sinä midä, libu?!
Sinä midä, muga pöl’gästuid minun tagut?
– Minä meletin, miše lop sinei om, – säruänel sanui Larisa i kacuhti As’oin päle.
– Oh, sinä oled mugoine ilokaz nügüd’, redukaz.
– A sinä, kacuhta ičeiž päle.
Sinai om sinižma sil’män al.
Iškid-ik kalul, konz joksid minei abuhu?
Äkkid hö nagraškanziba molembad i ei voinugoi azotadas.
Lehmäd möngaškanziba möst.
F’odorovna tuli heidennoks da kacui, kut hö nagraba.
– Midä ninga nagrat-se?
I iče-ki nagraškanzi.
A pigai jo ei sand el’geta-ki, midä tegiba nene koume akad: nagraba vai voikaba.
Lopiba nagrandan mugažo pigai, kut zavodiba.
Lehmäd-ki lopiba münkta.
– Vas’ka, gad, nacein, heraštui da unimeliš avaiži transport’oran, – sanui F’odorovna.
Kac, mitte radnik om!
Ei rada tehnik nikut.
Minä kingitan kingitimen, miše saubata transport’or, a se ei saubate.
A sid’ otin kirvhen da iškin-ki kingitimedme.
Ka ved’ minä murenzin sen!
– F’odorovna lendi kirvhen i sanui As’ale: – Pä-se ota – čapaškanden.
– A pä-ki čapa, – sanui As’oi, i hö nagraškanziba möst.
Konz hö nagroiba külläks, F’odorovna kingiti As’oin halatan hijaman seinäd vaste i täpsaiži sidme kirvhel.
Lopuks As’oin käzi päzui-ki valdale.
As’oi ištuihe lebule, F’odorovna kacui kät.
– Hüvä om, miše kädele nimidä ei ozaidanus, om vaiše künzäidusid.
Halatan voib ostta.
Hüvä, libugat neiččed, om jo se aig, ika lehmäd čapid rebitaba, linneb gor’ad.
Neiččed libuiba i tönduiba sihloičendhonusehe.
Heile vastha, värin muhates, astui Vas’ka.
– Nu, Vas’oi, varasta.
Oliži paremba ku ištuižid kus-ni völ vähäižen, – F’odorovna hengahti löumäs.
Hot’ hän žalleiči-ki Vas’kad, vaiše abuti mugažo toižile rehkta händast utuškaha da völ ehti panda sinižman sil’män alle.
Lüpsta oli jüged necil kerdal jäl’ghe kaikid nenid aigtegoid, i hö lopiba lüpsandan möhemba kahtele časule.
F’odorovnale oli žal’ As’oid da Larisad, da Vas’kad-ki.
Hän pästi Vas’kan utuškaspäi.
Sid’ toi kuspäi-se torhid kartohkoid, pezi niid, heiti vauktan paikan päspäi, käri kartohkad paikaha i kolotiškanzi kirvhen hamarol sihesai, kuni kartohkad tegihe pudraks i jokseškanzi kartohkvezi.
– Laroi, paneške sil’männoks.
Ka sinä-ki, pane, – sanui hän Vas’kale, – ika kutak kodihe-se homen mäned?
Mam palahtelese möst.
Žalleičeižid mamad-se.
– F’odorovna, minä ved’ en tegend necidä hödhüvid.
Heraštuin, kulen, tö tulit, pagižet, minä kingitin-ki kingitimen.
Minä ladin kerata hergen.
– Vas’ka ištuihe rindale laučale i lendi pän.
F’odorovna pani henotadud kartohkad sinižmale.
– Urad oled sinä, uradan koled-ki.
Hän kingiti kingitimen...
A ku restaiži hänel käden?
Ištu, ištu.
Avoi-voi.
As’oi da Larisa surdunuded läksiba kodihe.
Hö mäniba ühtes kodihe ezmäižen kerdan koumes vodes.
F’odorovna jäi völ poleks časuks, miše puhtastada kaik tamburas.
Uden voden ezmäižel homendesel irdal oli pakaine.
Hö astuiba külähäpäi vaitti, vaiše kului vauktan lumen kidžaiduz.
As’oi kacui jaugoiden alle, a Laroi – taivhaze, sikš kaiken aigan kukištelihe.
Äkkid’ Laroi lujas kukištui i lanksi bokale lumehe.
Nagrauzi, veri sel’gäle i leviti käded.
Venui muga lumel i kacui taivhaze, mitte oli täuz’ tähthaižid.
As’oi kacuhti jäl’gile, vaiše ei azotanus, tegi völ kuverdan-se haškud.
Jäl’ges azotihe, kacuhti mugažo taivhaze i pördihe Laroinoks.
Ištuihe rindale lumehe, kumaiži pän, miše kacta taivhaze, vaiše fufaikas da paikas ei olend hüvä kacta, i hän lanksi sel’gäle Laroin rindale.
– Kacu, nakka om kaikid hoštajamb tähtaz, se om Venera, – Laroi ozuti kädel kunase taivhaze.
– A sigä, nacein, om Kassiopeja.
– Kus?
– küzui As’oi, ladides ozaita ningoman tähthiden äjiden keskes tähthid, miččid tezi Laroi.
– Ka kacu, näged-ik, ned oma ani meiden päl – kätud M-kirjam?
– Nacein, nägen.
Ka tozi om M-kirjam.
A minä tedan vaiše Suren Kauhan.
Konz olim nored, kävelim külädme i erasišti kaclim taivhaze.
A Sur’ Kauh oli nakkana, ripui F’odorovnan pertin päl.
– Kezal taivaz om toine.
I laps’aigan se oli toine.
As’oi, kacu nece om Pen’ Kauh.
Mugažo om kuti kauhaine, kut Sur’ Kauh, vaiše penikaine.
– No, – sanui As’oi, – Sur’ Kauhtähtaz da Pen’ Kauhtähtaz.
A nece om Pohjožtähtaz, ku tehta oiged jono Suren Kauhan korvaižespäi.
Hö venuiba jäl’ges vaitti da kacuiba taivhaze.
– As’oi, ed-ik kül’mänd?
Ika minä voin antta sinei ičein alaižed.
– Ei, en kül’mänd.
A ku kül’mäižin ka i midä?
Minä-se jo olen sündutanu lapsen, a sinei ei sa venuda vilul – kül’mätad pridatkad, a ved’ sinei völ tarbiž sündutada lapsid.
– Sanud völ – sündutada, a kenespäi sündutada?
– Sinä ajaižid lidnaha, Laroi.
Mänetad ičeiž elon täs.
Nel’l’kümnevozižed akad küläs oma jo vanhad.
– Kutak ei, varastadas mindai lidnas...
Ka baboi-ki om lujas jo vanh, kenenke jätad händast.
Ka, tarbiž lopta völ institut, jäi vaiše üks’ voz’.
– Varastadas vai ei varastagoi, a konz om völ kaks’kümne seičeme vot, ei ole völ möhä zavodida eläda.
Midä-se völ linneb.
A minai ei ole ozad, ka elod-ki ei ole.
Ei ole nimidä!
– Ala käregoita Jumalad!
Sinai om kanz.
Ei-ik ole nece oza?
– Ei ole nimidä minai.
Minä el’genzin necidä tämbei.
Minä elän kut-se en muga.
Tahtoin, miše kaik oliži hüvin, a om...
Sanuižin völ, da en voi.
Mitte om kel’ – kuti mezjaižed kokiba.
Ka void-ik sinä el’geta, sinei völ kaik om edes.
– A sinä sanu, voib olda minä el’gendan-ki.
– Nu, ozuteseks, otam ogurcoid.
Ištuta toine semen kazvatuzhonusehe, a toine grädale da holita ühtejiččikš, vala, vägita mad, kütki.
A ogurcad kazvaba erazvuiččed.
Ned, miččed kazvoiba grädal, oma čomahajuižembad da magukahambad.
A kazvatadud kazvatuzhonuses ogurcoišpai, miččile tarbiž enamba hol’t, a tolkud om vähä.
Kac, minei om kuti kaik-ki, om mužik, om tütär, a elon čomanhajud ei ole nimittušt.
– A äjad kadehtiba sindai.
Ka, kaikutte el’gendab ozad ičeze vuiččikš.
– A sinä-k?
– Midä minä?
– Kadehtid-ik sinä mindai?
– Ei, minä en kadehti sindai.
Minei ei tarbiž verast ozad.
Minai linneb ičein oza.
– Midäk sinä koukeroičed?
Ed-ik tahtoi sanuda sen polhe, miše minä konz-se vedin verhan mužikan kanzaspäi?
– Ka minä en koukeroiče nimidä.
Vaiše sanun, miše kaikuččel om ičeze oza.
Hö venuiba vaitti.
Vilu ličeškanzihe fufaikoiden alle.
As’oi zavodi paginan ezmäine.
– Laroi, ka minä ved’ tahtoin, miše oliži kut paremba!
Minä meletin, miše nece om minun oza.
Om abid.
Tahtoin, miše oliži kaikid paremba.
A Pet’oi om vaumiž navedida kaikid, no ei mindai.
Ka tütär-ki, lopib školan da ajab-ki, da unohtab-ki mindai.
Ei mäne päiväd-ki, miše mö em laižigoiš hänenke tühjan.
Midä tehta, en teda.
Minä varaidan.
Lugen, miše elo mäni uhtei.
– As’oi, a pöl’gästuid-ik sinä lujas?
– Ezmäks pöl’gästuin vähän.
Meletin, ku rebitab käden, ka hot’ žalleitas...
Nece jäl’ges, konz jo lüpsin lehmid, tuli varu.
Minä kulin, miše ningomil minutoil kaik elo, kuti kino, om sil’miš.
A minai oli vaiše kuverz’-se kadrad i plönk rebini.
En tahtoi pagišta necen polhe...
Laroi, a voib olda, kus-se sigä, sil’-žo Kassiopejal, mugažo venuba kaks’ akad lumel i kacuba nenihe-žo tähthiže?
Kacuba meihe, meiden Male.
– Heiden täht tähthad oma toižed.
– Oma-ik ned sel’gän polespäi?
– As’oi nagrauzi i jäl’ges sanui.
– Meiden-se tähthad paremba pičkutaba...
Manitaba, kucuba, tahtoin sinna leta.
Ned oma čomad.
Om niiš mitte-se peituz...
Kut laps’aigan tahtoid baban sundugad avaita da kacta, midä sigä om.
– Konz minä olin pen’, mö babanke magazim sarajal, i minei tundui, miše tähthad kacuba sarajaha iknas päliči...
Oh, – heikahti Laroi äkkid, – kacu tähtaz lankteb!
Himoiče pigemba midä-ni!
– Laroi, kacu, völ üks’ lankteb, völ üks’!
Om kogonaine sal’ut!
Ned lendaba meidennoks.
Min täht niile tarbiž maha, min täht?
– En teda, min täht.
Niil om mugoine oza.
Ned sünduba i eläba taivhas, a kolda tahtoiba mas.
– Oma-k ned mugoižed kuti mö?
Koskuba-ik ned meihe?
– En teda.
Kac, völ üks’ lendab!
Kacu, kacu!
Tähthad lankteliba toine toižen jäl’ghe.
A kaks’ akad venuiba vauktal lumel Maplanetal i kacuiba, kut tähthad lendaba mahapäi i palaba, ei ehtinugoi langeta maha.
Vaiše mitte om čoma nece niiden lendand!
Kändi Marina Ginijatullina

Uksen taga kului akan buraiduz, ohkanduz da kangoiden jorotand.
Uks’ avaitihe kidžunke i pakaine il’m kuti vauged vat katoi penen ezihonusen.
Lämbitadud pertiš nece vauged pil’v kadoi pigai, i kuti Afrodita meren vahtoišpäi ozutihe Glaša-bab kormanke haugod.
Hän kingiti vahvemba hural kädel häugod, a oiktal kädel tahtoi kinktemba saubata uksen, vaiše ei voind tehta sidä.
– T’fu, sinä ha.
Möst sinä tokazitoi!
Saubate, ika kaik pert’ vilugandeb!
Glaša vedäiži kinktemba pangas i pidoiži vähäižen, vaiše kut pästi käden pangaspäi uks’ möst avaižihe i piluspäi hogotaškanzi möst vilud.
– Näge, mitte oled!
Tahtoid ridelta?
Narovi, narovi, sanun Semoile, miše vajehtaiži sindai, ak völ kerdan vedäizi pangas, I uks’, kuti pöl’gastui laindad, saupsihe i ei avaidanus enamba.
Glaša grazi uksele kuival nürkul i hotkas, kuti nor’ astuškanzi päčinnoks.
Päčinno hän koverzihe i pästi haugod lavale.
Konz Glaša heiti paikan päspäi da fufaikan pälpäi, hän mäni stolannoks da pani lämha elektročainikan.
Riputi sobad varnha, sai bufetaspäi čaškan blödaiženke, pačkan čajud ”slonanke”, putkoti žalleičemata sidä sinižehe čainikaha – om sel’ged, miše tämbei tuleba adivod – i ištuihe stolan taga iknannoks.
Sovhoztanhal zavottihe lüpsta lehmid, siks čainik ei kehund pordos.
Glaša tokazi penel nürkul modpoliškon i kacui iknaha, miččen stökul pakaižes oli pirtud ös lujas čomil änikoil da poimitesil.
Äkkid iknan päl, katusel, nacein, haragad toradaškanziba, i lumituk lanksi hangele i lendi lumipil’ven.
Glaša pöl’gästui eskai i hüppähti iknannopäi.
– Miččed uradad oma, pöl’gästoitiba mindai.
Lopuks čainik kehui, i vauged pil’vut kargaidaškanzi čainikkurkuižen päl.
Glaša valoi kehujad vet čainikaha i katoi sidä käzipaikal.
Sid hän muhahti, oti suren čainikan sauban i mäni senke iknannoks.
Hul puru ištuihe stöklale i čudokahad kuvad zavodiba sulada.
Glašoi valoi čajud caškaspäi blödaižehe i zavodi sidä joda.
Hän saupsi sil’mäd, tegi huled turuižeks i joškanzi čajud.
– Kut om hüvä joda hulašt čajud!
Kuti Sünduižem sötai silähtoiti melaluidme.
Eskai suugad kazvoiba.
Ken-se topotaškanzi pertedeses pudištades lunt kan’goilpäi.
Uksehe kolkotadihe, i sur’ ruzavhibusine pä ozutihe ukses.
– Voib-ik tulda, Glaša-bab?
– küzui mez’.
– Ku pä ozutihe jo pertiš, ka midä küzeled persken polhe.
Reboin šapuk muga topotelihe-ki uksiš.
– On’ka, mikš ningoine urad-se oled?
Kaiken pertin vilugoitid.
Saupta uks’-se, avoisu!
– Glaša-baboi, minä tulin surt azjad.
Sinä, kacu, ala sanu nikenele nimidä, – sanui On’ka išttes laučale päčinnoks.
– Jod-ik čajud-se?
Se om verez, vaiše segoitin.
Vaiše ei ole čajunke ni kalitkoid, ni koloboid.
Ei ole kenen täht paštta, ka ei ole mišpäi-ki.
– Sur’ spasib, olen vaiše stolan tagapäi.
– Šapuk-se heitä päspäi, ika aivod kehuba, lineb studen’.
Da void ed sanuda-ki, muitte-ki tedan, min täht tulid...
Tahtoid otta mehele Allad-opendajad?
Glaša oti penes mal’l’aspäi sahartukuižen, iški sidme veičel.
Sid’ oti penen saharpalaižen, pani suhu, joloizi čajud i sanui:  – Ei kožu sinei nece Alla.
Hän om lujas melekaz da tulnu-ki om lidnaspäi.
Sinei kožub An’oi.
Hän ved’ radab-ki živattanhal lüpsajan.
– Ei tarbiž minei An’oid, – tactes šapkan lavale sanui On’ka.
– Hüvä, ei tarbiž, ka, ei tarbiž.
Vaiše minä tegimoi jo vanhaks, mušt om jo huba.
Ka On’koi, sinä ala käregande, ku mi ei linne muga, kut tarbiž, – Glašoi pil’kišti muhaden sil’mäd.
– Glaša-bab, ku sinä iče tedad kaiken, kä minä lähten, ka?
Mamoi tuleb, maksab.
– Mäne, en pidä sindai.
Onkoi libui, lendi šapkan lavalpäi, pani sen pähä i läksi pertišpäi sauptades uksen.
Vaiše valdaline uks’ avaižihe möst.
– Mäne, mäne, žalanii.
Kut tarbiž, muga linneb-ki.
Kut Jumal andab...
Kacu, peit om kaikele mirule, – burbuti Glaša vojuides uksenke, miše panda kouk.
– Sinä möst uradid?
Kacu minei!
– A sanktal päl-se mi om meles – ningoitte neižne tarbiž hänele!
Glaša vaiše ištuihe stolan taga, pertedeses möst kului pagin.
Glaša libui, mäni avaiži uksen adivoile.
– Ed küzu-ki ken astub.
Kuspäi tedad, miše mö tulem?
– küzui sanged, il’bhen sil’midenke F’okla, On’koin mam.
– Sigäpäi tedan.
– Tervhen, Glaša-tädi, – kactes ümbri pöl’gästusiš sanui ruskedmodoine An’oi.
Akoil oliba mustad sakud päl, päs oliba änikoikhad paikad.
Hö seižuiba paukotadud sil’mäd.
Hö varaižiba tulda pert’he, vaiše ei voind lähtta tagaze.
Lujas tarbiž oli vilugoitta On’koid neciš opendajaspäi.
– Midä topsitoiš-se, ku tulit ka tulgat pert’he-ki.
Jom čajud.
Teiden On’koi vaiše läksi, – Glaša mäni ičeze tahole stolannoks, sai astjoid škapaspäi.
– Ka mö-ki tulim senke.
Ole hüvä, ala kuivata On’koid Allannoks.
Ei eläška lidnalaine vitlitušk hänenke.
A An’oi om meiden, külälaine.
Kuivata hänenno.
F’okla sai ezipaikaspäi čaipačkan i pani stolale Glašan edehe.
Glaša sirdi ”tomaižen” ičesaspäi.
– Ka kerada sinä ičeiž čai, abutan muitte-ki...
Ištkatoiš jomha čajud.
An’oi, ota nakka bankas koivuine barbaine.
Da ota se, mitte zavodi jo änikoita, kus lehtuižed jo nägudas.
Sinä, F’okla pane nece barbaine lavahurstin alle On’koin magaduzsijanno i sanu: ”Kut nene lehtuižed kuivaba, kuigaha Jumalan orjan On’koin heng An’oin hengehe”.
Sanu koume kerdad.
– Glašoi pästi pän peittes muhod.
Ei voind elgeta-ki – sanub tot vai iloiteleb.
– Sur’ spasib.
Ihastunu An’oi hätken valiči kaikid ”küpsemban” koivuižen barbaižen.
Sid’ vedi sen bankaspäi vedenke.
– Sur’ spasib sinei, Glaša-tädi.
– Spasib otkat tagaze, – Glaša sirdi čaipačkan adivoidennoks.
– Jot čajud-se?
– Spasib, sanui An’oi möst i sid’-žo saupsi sun kämnel.
– Oi, prostigat.
Hän oti čaipačkan stolalpäi, sid’ nägišti, kut kacub hanehe tulii anop i möst pani sen stolan röunale.
Akad rigehtides, prostimatas, läksiba pertišpäi.
Sauptades uksen, Glaša kuli, kut pertedeses neižne sanui, miše laps’aigaspäi varaidab necidä noidad.
Ku hän ei armastaiži On’koid, ka hän ei mäniži nikonz necen noidannnoks.
Glaša muhahti I muga hilläšti kolahtoiti nürkul uksen pelehe, miše kaži, kudamb kaiken ön taboiteli hirid karzinas, nacein meleti, miše sidä ladidas pästta.
Kaži näuguškanzi mugomal änel, miše nevest da hänen tulii anop, nacein, meletiba, miše nece iče noid ulaidab.
Hö joste jokseškanziba pertišpäi.
Mikš opendajale tarbiž teiden On’koi?
Sädihe!
Noiduz tarbiž heile.
Ei linne opendai On’kun, ei tarbiž eskai meletada-ki.
On’koi linneb teiden.
Tö olet kanad.
Minä olen tedainaine, a tö tegit minuspäi noidan, ninga teile!
Glašoi ozuti heile jäl’ghe kukiškon.
Uks’ abidokahašti kidžahti, i zavodi avaitas.
– Midä sinä-se värižed, en laji sindai!
– sanui Glaša, mäni i oti penen ruzuižen, pani sen uksen šiluižehe i kinktas saupsi uksen.
Vepsäks kändi Marina Ginijatullina

Hoštai päiväine lämbiti pardesižen pertižen katusen, mitte seižui keskel pen’t pallištod.
Ümbri pallištos kazvoiba nored pedajad.
Kaik, mi oli kattud lumudel, hošti päiväižel.
”Kidž-kidž” – kului, i pedaižomaspäi hihti uk kodiš tehtud levedoil suksil.
Nece oli Jehim-mecnik: hän azotihe, sikš ku hoštai päiväižel lumi kuti sogenzoiti händast.
Hänen koir, kudamb joksi hänele jäl’ghe, veslas nutaškanzi i joksi edel ižandad pertižennoks.
Hihtäjan päs oli pehmed ombeltud reboin nahkaspäi šapuk.
Toine šapkan korv oli kinktäs sidotud šapkaha, a toine ripui kuti koiran korv.
Konz Jehim sirdi šapkan tagarajale, nägui päivitadud kulmihesai mod da vauged harv bardaine.
”Sadus vai linmal joksenzi koir...”
– Jehim pajati, i muhahti bardaha.
Jehiman änele joksi koumekuine kužu, nutoizi kaks’ kerdad, joksi tagaze i peitihe pordhiden alle.
”Händan lendi, hajuzi – kaik midä voi tehta”, – lopi Jehim pajon.
Hän heiti suksed i pani ned pertid vast.
Miše puhtastada kangad lumespäi, kolahtoiti jaugal da toižel seinäha, sid’ oti kadagvastan, pühki lopun lumen kangoilpäi, avaiži verajan da heikahti.
– Nastoihut, nece minä olen, Jehim.
Oh, mitte sä om tämbei...
Nägub, miše pigai tuleb keza.
Om jo läm.
Kut sinä minuta tägä olid?
Hän ei varastand, kuni hänele anttas vastust, haškahti pertihe.
Pertiš seižui magaduzsija, a sen päl ripui pen’ jumalaine.
Jehim riputi fufaikan varnaha, heiti kangad jaugoišpäi i sanui möst:  – Nastoihut, a Nastoihut, midä vaitti oled?
Ala pöl’goita mindai.
Vastha, kus-se päčin taga, mi-se kubaidaškanzi i kului ”mö-mö-mö”.
– Oled hengiš, ka om čoma-ki.
I-ka, minä, urad, jo midä vaiše en meletand, – ihastui Jehim.
Sid’ hän haškahti samvarannoks i pani sihe truban.
A jäl’ges sanui möst: – Sinei oliži hüvä olda pedaižomas, pigai läžund lopižihe-ki.
Ka en voi vedä sindai sinna, ei ole väged.
Jehim pani zel’l’heinid da jurid astijaha, valoi sihe hulad vet i saupsi ruzul.
Pertiš mujuškanzi heiniden hajul.
Päčin taga möst ken-se šobaidaškanzi, hengiškanzi.
– Tirpa, tirpa vähäine, izo, – pakiči Jehim i mäni ruzukogonnoks, mitte oli päčin taga.
Ruzukogospai oigenzi hänennoks kärzaižen nor’ suriden sil’midenke da pit’kiden ripsuidenke pedrvaza.
Vanhan ukon käzi silitoizi pedrvazad pädme, i, se kubahti, ladides libuda, sirdeleškanzi kabjoil.
– Kuna, kuna sinä, Nastoihut, rigehtid?
Kac, kut vac-se om rebitadud.
Libud, ka kaik kiškad-ki lankteba südäimespäi.
Pedrvaza nolouzi Jehiman kät.
Madalan iknan irdpolespäi ozutihe koiran kärz.
Se libui übusele, mitte oli iknad vast i činktes kacui stöklan tagapäi.
– Ruzav, tüništu, ika murendad stöklan.
Kac, mitte om vaudaline, ei kundelte nikut.
Ole vaitti!
– Jehim iški nürkul lavadme.
Pedrvaza säraidaškanzi.
– Nastoihut, ala varaida, nece minä iškin, miše Ruzav kundliži mindai.
Ika uradiškandeb, ei anda sanuda vajeht-ki.
– Jehim libui kombuilpäi, mäni otmaha heinlent da völ oti stolalpäi bankaižen, miččespäi hajusti surel da pahal živatal.
Ded avaiži bankaižen i haju päzui kaiked pertidme.
Pedrvaza vedoizi nenasäl’gmil, i haju kuti täuti kaiken hibjan.
Pedrvaza saupsi varuspäi sil’mäd.
– Midä sinä, izo pedraine, ala varaida.
Nece ei ole kondi, nece om vaiše sen razv!
– Jehim vedouzi Nastoihuden nenasäl’gmiš i se avaiži sil’mäd.
Nu, midä, eläbzduid?!
Jehim oti bankaspäi voižet i voidaškanzi čapatesen vacal, a iče pagiži:  – Minä rikoin kondjan ani kanman Iljan päiväd.
Lihan andoin heimolaižile, a ičelain sulazin razvad.
Kac, kut om: kondid jo ei ole amu hengiš, a razv om zel’l’an sijas.
Konz voidad jodal, vaiše pakutab i čapatesen röunad muga jäba-ki, a konz voidad razval – pakutab, pakutab da čapatez sauptase da muga, miše ed homaiče-ki, miše se oli konz-se.
Mindai viž vot tagaze kondi peksi, ka minä hänen razval spravitimoi-ki.
Küläs sanutihe, miše Jehim ei ole eläi, – uk vaikastui vähäižeks, nacein, muštli, midä oli viž vot tagaze, a nügüd’ kacu, käzi om kuti uzikoine.
Jehim kaiken sanui da sanui, miše pedrvaza unohtaiži kibun polhe, a iče voidi hajukahal razval čapatesen.
Sid’ pani čapatesele marl’ad da kingiti sidä plastiril.
Kosketi sormel – om-ik viluganu heinlem’ i sirdi astjan hahkan kärzaižennoks.
Nastoihut lipsaiži kerdan, vaiše ei joškand enamb.
Siloi Jehim tabazi kärzan da vedouzi ičezennoks i valoi suhu vähäižen.
Konz živat lainzi, uk valoi möst.
Konz kaik oli jodud, Jehim sanui:  – Ho, mitte oled, čoma neičukaine!
Öl jotan völ kerdan.
A homendesel joksenden ezmäižele lüpsandale, täs rindal, pedaižomas päliči om živattannaz.
Jotan lämäl maidol.
Da mänen völ Glašannoks, otan heinäižid.
Nu, magada, magada!
Uni om parahim zel’l’.
– Jehim siliti Nastoihut lühüdadme karvaštme.
Päiväine jo laskihe.
Ruzav hüppi iknan taga, nutoizi i mäni pordhiden alle ičeze kužunnoks.
Jehim andoi söda koirile-ki.
Öl, venudes palatil, Jehim kacui, kut kudmaine läksi mecan tagapäi i ujui taivhastme, kacuhti magadajan pertižen iknaha.
Laval, ruzuiden al šobaiže Nastoihut.
Jehim, venudes sel’gäl, burboti laskvas än’heze, kuti pajati kättepajon pedrvazale:  – Uinda-magada, Nastoihut.
Kaik linneb hüvin.
Eläd minunno, tegem sarajan...
Ala käregande ristituiden päle...hö oma erazvuiččed – oma hüväd, oma hubad-ki...
Tervned, varu lopiše, pästan sindai valdale...
Kaik linneb kut tarbiž...
Uinda-magada, Nastoihut.
Necil öl kudmaine kacui hätken pertižen iknaha – nacein, tahtoi tedištada, mil erineba hüväd ristitud hubišpäi.
A voib olda, vaiše žalleiči ranitud pedrvazad.
Ken händast tedab, kudmašt-se...
Vepsäks kändi Marina Ginijatullina

7.
pala (jatkund)  Minä läžun.
Läžuškanzin skarlatinaha, kaik pänahk om rubes, niškal om bul’k.
Venun pertin poles mamoin magaduzsijal, uks’ keitimpolhe om avaitud vähäižel.
Minä muga lujas läžun, eskai päd en voi kändauta, a tarbiž völ kacta, miše vedehižed ei tulnuižigoi rindale.
Minä eskai kaik palan.
Mamoi kuverdan-se aigad kacui mindai.
Vaiše siloi, konz minä en voind jo päd leta, miše kauhaižespäi vet joda, mamoi vei mindai läžundkodihe.
Hän käri mindai vauktaha nastiral’nikaha, oti käzile i, kut minä el’genzin, kandoi Šoutjärven avtobusale.
Pä minai oli kärdüd, i minä en voind nimidä nähta.
Vaiše ninga oli eskai paremb: maman kormas minun südäin tüništui.
Minä tahtoin, miše nece matk oliži mugoine pit’k i lopmatoi...
No avtobus azotihe i änišpäi, mehiden kävelusišpäi minä el’genzin, miše mö tulim.
Läžundkodi, kudambas minei tarbiž oli spravitoittas, oli tehtud, tedan, enččes školas, vai miččes-se toižes pertiš.
Mamoi vei mindai südäimehe.
Verajan hän potkaiži kebnašti jaugal, vaiše verai toukaiži stolaižen, kudambal venui erazvuiččid zellid stökulastjoiš.
Heläiduz, juru, il’man täuti haju...
Mamale tegihe huiged ningomas vigas.
Hän kaiken pakiči prostindad.
Lekarid ei käregandenugoi, hö el’genziba kaiken.
Hö tüništoitiba mamad, keraziba stöklaižed, pühkiba lavan.
Mamoi toi mindai läžundpertin honusehe i paneti magaduzsijale kaikiš edembaižehe čogaha.
Iče hän edeleze kerazihe tagazmatkaha, avtobusan tulendahasai jäi vähä aigad.
Mamoi jäti mindai üksnäin verhiden ristituiden keskhe, verhas tahos, kuspäi minä voin pörtas vaiše siloi, konz nimidä en tege küzumata i en pane ičein väged uhtei.
Minä verin magaduzsijale pol’pimedas čogas.
Jäl’ges minä nouzlin kaikuččel homendesel, konz honusedme päzui mitte-se tundmatoi haju.
Nece murginoičiba suomalaižed lekar’sizared – neciš-žo honuses, vaiše toižes poles.
Hö painoiba ičeze kuivleibäd raudasižihe astjoihe.
Minä heid en nägend, vaiše mujuin erazvuiččiš verhiš hajuiš päliči ičein armhan kodileibän hajun, mitte hilläšti täuti kaiken pert’polen.
A jose mamoi ei tule otmaha mindai?
Minä iče en voind kävelta, lekar’-sizared sirdliba mindai.
Ezmäks niškpaišken čapetihe.
Jäl’ges mindai rušitihe alastomaks, nece azj oli jo toižes, penikaižes honuses, i lekar’sizar valoi mil-se minun pän i sugiškanzi rubed.
Paiževezi rubidenke päzui mododme i kaiked minun nahkadme, kudamb viluspäi oli tehnus bul’kuikš.
Väged minai oli vaiše sen täht, miše pidädas jaugoil, ei langeta.
Vaiše kaik mokičuz lopihe, i minä voin möst peittäs čogaha.
– Kundlii neičukaine, – pagižiba lekar’sizared.
A kundlijad lapsed spravisoiš kaiken hotkemba.
Päliči kuverdas-se päiväs minä jo rohtin kaceltas ümbri i nägištin, miše homendesel toižed lapsed valičiba ičelaze sobad – ei amu silitadud, veresen hajunke.
Ken lapsišpäi oli hotkemb, ka voi sada parahimid sobid.
Lopuile jäi jo kohetud štanoid i paidoid, kelle ka ei ičeze kazvodme-ki.
Minä pördimoi ičein penikaižehe miruižehe, kändimoi enččikš modol seinäha.
Vaiše pigai nece minun tünüz’ kadoi: nece mamoi tuli kacuhtamha mindai.
Hän pani minun käzihe räzinmäčuižen i küzui, en-ik tahtoi minä nägištada tatad.
– Ei, ei, tatale ei tarbiž tulda tänna, – šuhaižiba minun kuivad huled.
Mamoi kacui pordon minuhu.
Hän nägi, miččiš tuskiš om minun heng.
Vaiše mamoi ei tedand – min täht...
Mäni äi nedalid, vaiše siloi mamoi tuli otmaha mindai.
Mö ajoim mašinal, ištuim kabinas vedäjan rindal.
Kodiš kaikil laučoil ištui susedoid vai verhid ristituid.
Minei lanksi arb olda hengiš, i kaik ihastuiba necen täht.
Minä kaikile muhaižin, tahtoin ozutada, miše olen terveh.
Jäl’ges mindai vedatiba honusehe, kus minä kaiken magazin.
Minä sordin pölusele ičein keritud pän, i unes nägištin Tomkan, kudamb vändi minun parahiman Klaša-sebranikanke.
Hö ühtes kändihe minun polhe i jäl’gmäine, mi jäi muštho, oliba heiden pöl’gästunuded modod, konz hö nägištiba mindai.
Pertin ezipoles oli hämär.
Konz uks ’oli avaitud, ka kodikived, miččed seižuiba seinäd vast, näguiba ei mugomad opakod-ki.
Vaiše konz astuid irdalpäi uksennoks, ka kived näguiba kuti miččense pahan živatan hambhad, kudambad muga varastiba-ki, kut nenil teravil hambhil tabata penikaižid lapsid.
Kodiš siloi jüvid jauhtihe kivel.
Vaiše nügüd’, konz sinä kükištitoi aitannoks peitošti, ka kived ei olgoi kived, a om hambhikaz su.
Vaiše ei tarbiž sanuda nikelle necen polhe, eskai parahimile sebranikoile-ki.
Kodi-irdal voi lebähtada.
Ka sigä-ki tarbiž oli varaita kivitahkoid, kudambid pandihe iknan alle kezahonuses.
Necil tahkal mamoi tahksi kaiken veičid i vitakehid, i hän kaiken kel’di meid, ei käskend tulda rindale-ki necen kivennoks, ei käskend kosketada hijotud raudkaluid.
Oli hüvä päzuda alahaks kül’betinnoks.
Tehut vei ani kartohkpöudodme, i sidäme voi putta čogaižehe, kus vihandal nituižel kazvoi sohein.
Kombuštatoi lämbitadud päiväižel nituižele i, vai üksin lehtin, vai pijol-ki rästad soheinid, paned suhu.
I mi enamban söd, ka se enamban tahtoid.
Kuti su om reigukaz i kaik mäneb siriči.
Klaša tahtoi tulda minunke, vaiše minä en otand händast täl kerdal.
Minun hibused jo kazvoiba, vaiše minä völ en koskund ičhein.
Hibused oliba kuti neglad neglikol, i minä meletin, miše Klašale om huiged olda rindal.
Erasišti meid, soheiniden söjid, keradelihe eskai sur’ kogo.
Kaik iloitelihe, nagroiba.
Minä-ki tahtoižin olda mugoman.
Vaiše minun nagrand ei olend mugoine kuti toižil lapsil.
Kuti minä tahtoin nagrda heiden kartte, vaiše mikš ei olend muga?
Ühtel päiväl Ven’ka i Rozka mäniba jogele kül’bele.
Minä tahtoin mända heidenke, ei jäda haškule-ki.
Vaiše völ muštin, mi oli enččen kerdan, konz mänin heiden jäl’ghe.
Kut minä joksin, mi om väged, vaiše sizared kaiken ozuteliba, miše minä telustan heile.
Lopuks Rozka meleti kut päzda minuspäi.
”Tatoi tuli kodihe, – sanui hän.
– Pörte, ka nägištad händast”.
I minä joksin kodihe.
Tatoi – nece om toinevuitte oza, parahim.
Ozakaz, joksin kodihe.
Pigai tatoi sebadab mindai, otab üskha!
Vaiše tatad ei olend kodiš.
Täl kerdal minä en anda manitada ičtain, täl kerdal mänen lophusai.
En kül’beškande, vaiše kacuškanden, kut toižed ujeleba.
Jogel oli äi rahvast.
Kaik ujeliba.
Minä kacuin, miččed udatikahad oma minun sizared – heid ed kadota sil’mišpäi toižiden lapsiden keskes, kudambad joksendeba i uradiba vedes.
Jogen päl muga lendliba-ki lapsiden heläidajad äned, eskai iški pähä, miše kaik meiden mir-ki om mugoi ilokaz i nagrakaz.
Randal seižub barbakaz pu, kudamban al hämäras rušiše vaugedhibjaine naine.
En voi unohtada necidä nägendad.
Minä seižun kombuižil ani vedenno, minun pähä paštab räkäz päiväine.
Veden hoštandaspäi minun sil’mäd sauptasoiš, veden tippud lapsiden vändoišpäi nukkutaba mindai.
I, kacu, minä jo olen vedes.
Štöläidan, eskai heng azotelese viluspäi i pöl’gästusespäi.
Sizared nagrandanke vedäba mindai jogespäi.
Ümbri-ki kaik nagraba.
8.
pala  Maika sündui 42.
voden heinkus.
Sil aigal baboid ei olend kodiš.
Hän oli kävumas Petroskoiš sizarennoks.
Maika sündui aigoiš homendesel, läz nelläd časud.
Nataliatädi, ülähäine sused, tuli abuhu.
Minä nouzin lapsen kidaspäi i juruspäi, konz lämbitadihe vet.
Kudendes časus mamoi mäni lüpsmaha lehmäd, kut tuliba suomalaižed, ka meil oli lehm i sen täht meiden söm oli magukahamb.
Mamoi lüpsi lehmän, jäl’ges söti kanoid i pani lämhä päčin.
Sizared vaiše heraštuiba, konz oli pašttud ezmäižid pirgoid.
Minä söin hulid paštindoid i join vaiše lüpstud maidod.
Se homendez oli kuti parahimiš meletusiš laps’aigan polhe.
Vaiše möhemba minä el’gendaškanzin, kut löumai oli mamale sil homendesel.
Hänele pidi lebahtada, vaiše mamoi emagoičihe i radoi kut i kaiken, kuti nimidä ei olend-ki.
Ehtal baboi tuli kodihe.
Hän lajiškanzi mamad, voib-ik ninga mokitas, kut vaiše sündutad lapsen.
Sad jügedan läžundan, a ku naba päzub.
Ved’ laps’ ei ole ezmäine.
Minä kundlin vaitti baboin paginad.
Meletin, miše mamoi tahtoi tehta kaiken, miše baboile oliži mel’he, kut minä tehlin mamoin täht.
Maika nukkui pertinhonuses ripputadud lagehe kättes.
Oli mel’he kaikile likutada kätte.
Sen täht, tedan, homendesespäi ehthasai ken-se oli rindal i čibuti kätten.
Mamoi andli Maikale nižad.
Ezmäks maidod oli lujas äi, sikš märgtäpnad näguiba eskai läbi sobiš.
Möhemba, konz Maikad voi jo sötta ei vaiše maidol, mamoi pehmiti sus leibäd i muga tungli nenid pehmdoid leibturuid noremban lapsen hambhitomaha suhu.
Minä lujas navedin kacta, kut söttas sizart.
Erasišti minä rižin ičtain hänen sijal – mamoin nižanno, kudamb hajustab maidol.
Konz tuli aig löuta lapsele ristimamad, ka mamoi pakiči suomalašt opendajad.
Vaiše muga rigehti, ka konz opendai tuli meiden pert’he, babad ei olend kodiš.
Minei oli lujas žal’.
Ku baboi oliži kodiš, ka ristimam toiži lahjan.
Minä kaikihe sil’mihe kacuin opendajaha, kudamb ištuihe laučale iknad vast.
Hän kacui se lapsehe, se kättehe, se mamaha, muhazi, vaiše mujui hänes mitte-se kovuz’.
Mamoi mugažo kacui kaiken opendajaha, enamba hänen käzihe – jose ei tond nimittušt lahjad?
Sid’ opendai nägišti pautnasižen käzipaikan, kudamb ripui stolan päl – täs venue erazvuiččid kaluid, bobid.
Opendai ei voind tirpta i kosketi necen käzipaikan, eskai pästi läbi sormid.
Minei tuli pähä, miše meiden adiv tahtoib sada necen käzipaikan lahjaks, sikš pordon seizub-ki sen rindal.
Völ opendai kaiken pagiži, miše hänen kodimal ei mahtkoi ombelta ningomid čomid käzipaikoid, miččed oma täs – päivnouzmpoleližes Karjalas.
Ku opendai tulnuiži meidennoks lahjanke, ka mamoi lahjoičiži hänele käzipaikan.
Vaise nügüd’ mamoi eskai ei tartund paginaha, vaiše adivoičeti pal’hal čajul samvaraspäi.
Adiv ani kuti oti vepsläižen veron, konz kukertas čaškan blödaižele loptes čajunjondad.
Jäl’ges opendai töndui pagižemha sen polhe – kuverzile mehile küläs hän om ristimaman.
Sid’ minei tuli pähä mel’ – mamoi-ki meletab, miše külähižed akad edel händast tomotiba opendajad olmaha ristimamaks heiden lapsile.
Ka miččed nügüd’ lahjad, konz oled jänu jäl’gmäine!
Sil-žo nedalil tatoi tuli kodihe, hänenke oliba sebrnikad-suomalaižed.
Hö kuti lanksiba taivhalpäi mašinal meiden pert’irdale.
Heidenke oli mitte-se vanh tarbhaine mužik, oli toižid-ki tundmatomid mehid, kudambad sid’-žo saiba fotokameroid i toižid čudosižid kaluid.
Enamb minä en ehtind nimidä nägištada sikš, miše pöl’gästusiš peitimoi aidan taga.
Radiomehed ajelihe mijale jo äjan kerdoid.
Kaikutte heiden tulend oli judukaz i azjakaz.
Min täht hö kaiken keradaba meid kogoho i tegeba fotoid?
Mi oli meiš mugošt melentartušt?
Kaikid enambal minä varaižin olda ei mugoman, kut toižed.
A ku mindai ottihe fotoho, ka minä meletin: ”Jose minä en kosku toižihe?!
Tedan, olnuiži paremb peittäs aidan taga i ei ozutadas verhile mužikoile.
Ka i heimod, i susedad fototegendan aigan mugažo oliba ei mugoižed, kut kaiken.
Vaiše konz radiomehiden mašin pästtes savud kadoi meiden pert’irdalpäi, ristitud tegihe enččikš i läksiba pertidme.
Nenil päivil, konz suomalaižed oliba mijal, tatoi-ki kändlihe toižeks meheks, minä eskai en voind tundištada händast.
Kaiken aigan hän pidihe suomalaižiden rindal, pagiži verhal kelel, vaiše erašti vepsäks.
Tatoi meiden polhe-ki sanui ”hö”, kuti mugažo oli veraz.
Minä en navedind nenid radiomehid.
Völ ližaks se hahkpämez’, kudamban toižed kucuiba ”professoraks”, nagrandanke sanui, kut tatoi pajati radios.
Ned oliba, meletan, venälaižed pajod.
I lopuks tatale käskiba pajatada kukoin kartte.
I hän ved’ pajati.
Kaikiš neniš azjoišpäi, konz tuliba suomalaižed radiomehed, minä tahtoin peittäs edemba.
Muštan, kerdan professor ei ehtind tehta päiväs radiokirjutest.
Oli jo möhä pörtas Petroskoihe, i hän tahtoi jäda öks meiden külähä.
Sid’ kaik eciškanziba ösijad ningomale surele gospodinale.
Kehe händast oigeta?
Kaik meiden pertid näguihe miččikšse murenuzikš ningoman mehen täht.
Sid’ ken-se johtuti: ka gospoža Bajer, hän-ki ved’ verazmaine, nemcalaine om!
Ka hän-se kaikid paremb voib vastata surt adivod.
Külähižed kaikel kogol kaimziba professoran Bajer-naižennoks.
Necen naižen polhe teziba vaiše sidä, miše sündui Berlinas, läksi mehele venälaižen möjan taga, a jäl’ges hö kahten möiba tavaroid Kijevas.
Möhemba valdanpidäjad mihe-se saupsiba heiden biznesan, a mehel olijoid küksiba eloile edemba suriš lidnoišpäi – penikaižihe Karjalan küläižihe.
Nügüd’ gospoža Bajer oli leskiakan i eli Šokšus Erna-tütrenke meiden, vepsläižiden keskes.
Hän eli erasiden, tedan, nemcalaižiden veroiden mödhe.
Muga, Bajergospoža navedi kazvatada saduid.
Hänehesai saduiden polhe meiden röunas niken ei kulend-ki.
Vaiše nece naine kaikile nevoi – miččid erazvuiččid kazvandoid voib pidäda, ei vaiše kartohkoid i lukuid kazvatada.
Se kaik külänikoile oli udheze.
Abuks Bajer-gospožale tuli suomalaižen sömsijan radnik, kudamb openzi minun baboid kazvatamha ogurcoid.
Baboi iče ei ištutand, vaiše valeli i kacui ogurcvezoid.
Professor magazi ön hüväs pertiš.
Homendesel hän nouzi irdaližes paginkidaspäi.
Kacuhti iknaha: pert’irdal külälaižed naižed hijoiba vitakehid, kudambad hoštiba homendezpäiväižen sädegiš kalan somusiden kartte.
Naižed kaikhe än’he räpätiba nügüdlaižes hubas elos – tuldas-ik mugomad päiväd, konz voiškandeb külläks söda – ka, nacein, ei linne mugošt aigad.
Völ naižed meletiba – kutak professor mäneti öaigad udel sijal...
9.
pala  Baboi, konz hänele uddaihe ajada Petroskoihe aigašti homendesel, paksus pördihe tagaze sil-žo ehtal.
I necil-ki päiväl baboi pördihe, kut pagištas, konz völ ei olend möhä eht.
Kut nece paha azj oli männu, minä en voi muštištada-ki.
En mušta, konz baboi-ki oli tulnu.
Minei vaiše sanutihe, miše sil päiväl hän pördihe aigemba, kuti riži midä-se pahad.
Kaik tegihe siloi, konz mamoi oli radol kaiken päivän.
A mö Tomkanke i Maikanke jäim kodihe.
Ka, völ Vas’ka-ki oli kodiš.
Hän kaiken oli rindal, meiden pert’irdal, kaik jo hargniba neche.
Minä harvoin kacuin-ki Vas’kan päle, kuti händast ei olend-ki.
A nügüd’ ka meletan, miše hän oli-ki tulnu vaiše ühteks päiväks meiden pert’he.
Mamoi ka lugi, miše Vas’ka om niššat, koditoi, i tarbiž kaikile žalleita händast.
Žalleiči siloi-ki, konz priha oli kaznu jo sureks.
Vas’ka rambiči vähän oiktale jaugale, a hänen käzi siš polespäi ripui kuti nor.
Vas’ka pagiži ani kuti oli pandud täuz’ su kartohkoid.
Laps’aigan hän oli langenu pordhilpäi i satatanu pän.
Minun muštho Vas’ka jäi ičeze vauhal nahkal i händikahan kacundal.
Oli-ik se vaiše sil päiväl?
Mö kaiken päivän olim pertiš sikš, miše irdal vihmui.
Mö vändim peitoižihe.
Vas’ka oli ecijan i tahtoi tabata meid.
Nece hänele ei olend kebn tehta.
Mö nagroim kactes Vas’kan päle, kuti andoimoiš tabata, vaiše jäl’gmäižel aigaižel pagenim hänen tervhes kädespäi.
Muštan, kut minä heitin nagrandan – mindai pol’göitiba Vas’kan sil’mäd: hö kacuiba minuhu kaikjal, en voind nikuna peittas.
Minä ličoimoi pertinpolhe, kus oli karzinan reig, vaiše sigä-ki mindai sabuti Vas’kan sil’miden paha kacund, hot’ hän taboiteli molembil käzil minun sizart.
Muštan todeks, mamoi pördihe kodihe, pani lämha kül’betin.
Vaiše rigehtides hän ei kacuhtand-ki minun päle.
Hän tahtoi pesta lapsid baboin tulendahasai.
Ei-ei...
kelastan...
sil päiväl ei lämbitadud kül’betid.
Minä olin sizaridenke, rindal oli Vas’ka, a Ven’ka Rozkanke oliba sil päiväl školas.
A konz hö tuliba školaspäi, ka kaik oli jo tehnus.
Eskai čapoihe minun muštho – Vas’ka venui magaduzsijal, kus mö baboinke i Tomkanke kaiken magazim.
Ka, Vas’ka venui magaduzsijal, a pertiš nikeda ei olend sil časul.
Konz Vas’ka kucui mindai ičezennoks, minä en rohtind vastustada, hot’ jaugad-ki ei tahtoinugoi astta.
Minei ei tulend pähä-ki, miše voin pageta pertedesehe.
I minä saimoi Vas’kannoks magaduzsijale...
...Rozka da Ven’ka ozutihe kuti unes kündusel i azotihe, konz nägištiba mindai.
Minä en nägend nikonz ningomid modoid.
Minä muga pol’gästuin, ka eskai kadotin mušton...
Konz avaižin sil’mäd, ka muštin, miše venun stolal.
Oli täuz’ pert’ rahvast.
Niken ei ištund – seižuiba ümbri mindai kuti ümbri mittušt-se läžujad, vai kadonut.
”Abuta, Ižand...”
– mamoi lugi malitvan i ristihe Jumalan čogaha.
Ken-se pezi minei vacan i jaugad.
Vezi oli lujas vilu, mindai eskai tabazi säru.
Jäl’ges möst kadoin, lanksin pimedaha.
Sid’ minun sil’mäd möst avaižihe – ümbri tutabad i tundmatomad modod, kenen-se käded, vacale om pandud mi-se märg, ristituiden äned, kenen-se voik...
Pimed...
Möst lämoi čapab sil’mid, a rahvaz ištub jo vaitti laučoil.
Tedan, minä möst jäin hengehe.
Ken-se vedatab minun päle sijakatusen.
”Mod-ki peitkat”, šuhaidan minä.
Edel süväd unt minai om jänu väged vaiše nenihe sanoihe.
Kändi Nikolai Abramov

«Hüvä, miše tulid, – čihkten, lasktes ležankalpäi sanui Van’oi-dedoi kahaidajal todesižen pipkutajan änel.
– Midä, möst oled tulnu kirjutajan azjad?
Ik zavodid ezineda kirjištos?
Lugeškanded runoid?
Ed-ik jätand službad?
Naku hüvä om-ki.
Tuled azjad, a ühtejäl’ghe rižad dedoid”.
Konz tulen pohjoižehe kodikülähä, kaiken tulen kacmaha dedoid.
Hän eläb pertiš, mitte seižub meiden Splavnaja-irdan röunal.
Pert’ om vanhtunu, kut iče-ki Van’oidedoi, mustenu, om ištnus, koje-kus katuz om langenu, no kacmata kaikehe niche pert’ om vahv, sidä čomenzoitaba pordhad da iknan peled.
Pertin taga – mec.
Mecas jokseb jogi, miččen randal meiden külä seižub-ki.
Nened tahod oma tutabad minei laps’aigaspäi...
Astun levedadme külän irdadme.
Kukoinkarang kazvab.
Irdal om heinku.
Päiväine om korktas, lämbitab laskvas, kärbhaižed buzaidaba.
Parmad eläbzuiba – teravas heinäntego linneb.
I mugoine tusk otab enččiš aigoiš, konz kaikuččel joudajal puišpäi da penzhišpäi nitul külän eläjad nitiba heinäd.
En voi unohtada nitajan vikatehen än’t.
A mitte čoma haju seižui!
Nimihe ei voi rindatada vaiše nittud heinän hajud.
Nügüd’ sobatan homendesespäi, kut vizäidaškandeba elektro- da benzinvikatehed, muga pühäpäivän ehthasai kezapertiden eläjad nitaba ičeze sadlinmaid.
I vaiše ehtal, konz lidnalaižed lähteba ičeze kodihe, tuleb hillüz’.
Nügüd’ ei ole heinäntegod i ei ole sidä čomad hajud, todesižen kezan hajud – laps’aigan hajud...
Vanhoiden korktoiden pedajiden al om tactud klub.
Üks’ uks’, miččen päl om tablicaine ”Kirjišt”, muga kucub-ki tulda viluhkoho enččen kupcoiden pert’he.
Läheli om baboin pert’.
Nügüd’ se om kezapert’.
Rindal seižuba mugoižed-žo pertid.
A susedad ümbri oma toižed: enamb om lidnalaižid, eskai kezapertineläjad Piterišpäi da Murmanskaspäi tuleba kezaks.
A Van’oi-dedoi meiden irdal om vanh eläi...
Täs äi om tehnus 200 vodes.
Minun igä om hoikaine ojaine, mitte lankteb surehe ristituiden elo-oziden jogehe.
Vanhad pertid.
Heindunuded pöudod.
Enzne kalaceh, leibänpaštam, kon’ušn’ad, živattanaz – kaik oli tactud, kut pühäkodi-ki vozil 1930.
A Van’oi-dedoi pidäb päs kaiken, mi oli tehnus küläs völ edel Surt voinad.
Vaiše ei teda uziden susedoiden nimid.
Hö oma verhad ukon südäimen täht...
”Ištte, vunuk, stolan taga.
Jogam čajud,” – jatksi hilläd paginad Van’oi-dedoi, sirttes lämbitadud päčišpäi honusen ”rusttan čogahannoks” mustenenuden jumalaižen alle.
Pandes sijale kovernuden lampaižen dedoi ristihe koume kerdad.
”A sinä Jumalaha-se uskod?
Kävud-ik pühäkodihe?
Naku hüvä om-ki, – pandes lämbitamha elektrosamvaran, dedoi pani stolale saharastijan i kaks’ čaškad süvidenke bl’odaižidenke.
– Ičein akad, sinä tedad, minä kümne vot tagaze panin maha.
Siš aigaspäi üksnäin elän.
Olen ihastusiš, miše ed unohta Van’oi-dedoid!
Minä ved’ sindai i sinun tatad lugen ičhižikš.
Minun sil’mil kaik kazvoiba.
Ühteiččihe vändoihe vändiba.
Sinun tat da minun ak ühtel vodel koliba.
Äjak hänele oli, oli-k 50?
A minä elän kaiken...
Ristitud nügüd’ oma toižed.
Ei tahtoigoi nimidä teta.
Opalahižed oma.
Päs oma vaiše ičeze meled da holed.
A sinä kaiken küzud, sinei kaik om melentartušt...
Küzud, kut täs edel voinad eletihe?
Hüvin eletihe.
Vauged meri da karjalaine mec andoiba bohatoid lahjoid, ku ristit mahtoi rata.
Jäl’ghe Surt voinad teravas ladim elod.
Nece nügüd’, nügüdläižen demokratijan aigan, hot’ toine igä elä, a kapitalizman hüväd elod ei linne.
Ku nügüd’ kelle-ni meiden külä oliži tarbiž, ka i kaks’ laudsauvotust ei jäiži.
Naku živattanhal tähäsai živatoiden elonsijoid muretas i kandištas.
Ka midä minä kaiken starinoičen sinei.
Ed ole soged – iče näged...
Valan čajud, se mugoižeks mustaks tegese meiden kaivvedespäi, om maged da duhukaz!
Meiden pohjoižiš agjoiš čajud kaiken navettihe...
Naku kel’he tuli, eli jogen taga sauvoi Sem’on Timmojev, kudamban Kolumbaks kuctihe.
Lujas čajud navedi joda!
Ehtas ka völ jäl’ghe kül’betid voi joda suren samvaran.
A kül’bet’ hänel oli lujas hüvä!
Kut oli letud da mitte löun oli!
Kerdan sanui Kolumba mužikoile: ”Zavodin leta kül’betid, a päliči nedališ zavodin pestas neciš kül’betiš”.
Muga oli-ki, üksnäze kül’betin sauvoi, päliči nedališ pezihe siš!
Küzud, kut hän üksnäze lendi parzid?
Ka muga lendi-ki: ezmäi čapab oksid, korib parden, kacub – astub mitte-se mužuk külädme, Sem’on kidastab: ”Sebranik, ole hüvä, abuta leta parz’”.
Tuleb külänik, lendaba hö parden.
”Spasib sinei, hüvä mez’”.
I muga kaikuččen parden lendi.
Ühten-se parden kaikutte voib abutada leta, nimi ei linne mehele.
Muga kül’bet’ oli-ki letud.
A mužikad küläs čududelesoiš: ”Naku, mitte Kolumba om!”.
A kül’betihe Kolumba käveli muga: lähteb kül’betihe, vastoiše surmhasai, kül’betišpäi kodihe mäneb rusttan, ani alastoman, vaiše vastan pidäb ičeze edes vacan al, peitase...
Midä sanud?
Mikš Sem’onad Kolumbaks kuctihe?
Nece om erine istorii.
Om-ik aig sinai, pagin linneb pit’k?
Nu hüvä om...
1950.
voziden keskespäi, ani siš aigaspäi, konz Sem’on pördihe meiden agjoihe edahaižes matkaspäi da oti akaks Anastasija Voroninan, händast kaikutte tezi.
Äjan pagištihe hänen prodelkoiš.
Sinä, armaz, ed pipkuta?
A minä pipkutan, ku voib...
Ka kundle Sem’onan polhe edemba.
Ezmäižen kerdan Sem’on Timmojevad tedištihe, konz hän löuzi nevestan.
Nece oli edel Suomen voinad, konz Sem’on läksi armijaha, a siloi služb jatkui ei üht vot, kut nügüd’.
Voinahasai soldatoid sattihe kaikel küläl.
Praznikan aigan, konz posadlaižed prihad tuliba susedkülähä pajoidenke da garmonidenke koumel telegal, ičeze sebranikan pertiš S’oma nägišti 15-voččen sur’sil’mäižen neičukaižen Nastoi Voroninan.
Kacuhti ičeze sebranikan sizarehe, siliti pädme i ilokahašti sanui: ”Kazva, kuni minä olen armijas, konz pördamoi tagaze – nain”.
Neičukaine eskai avaiži sun mugoižiš armoišpäi.
Priha oli čoma da korged.
Nened sanad lujas koskiba neičukašt.
Hänen elos völ ei olend nimidä paremba, mi voiži olda, mi S’oman sil’mäd.
Naku kut voib olda.
Ezmäine priha koumele küläle, a valiči händast, nor’t!
Vanhembad kaiken johtutiba necidä kozičendad.
A Nastoile priha kaiken enamba mel’he tuli.
No hänele pidi lujas hätken varastada ičeze ženihod.
Kahesatoštkümne vot.
Suomen voinal Sem’on oli ranitud.
Hän hätken oli gospitališ.
Jäl’ghe gospitalid händast, kut hüvän saldatan, oigetihe Pol’šan röunale.
Sigä-se vodel 1941 hän putui ümbärdusehe.
Jäl’ges putui konclagerihe.
Kaks’ kerdad ladi pageta, no nimidä ei lähtend necišpäi.
Händast mokitihe.
Oli näl’g-ki.
Kaik-se surm siriči hänes mäni.
Vodel 1945 händast da kaikid toižid saldatoid amerikalaižed pästiba valdale.
Necen jäl’ges hän kut-se putui Amerikaha.
Jäl’ges Afrikaha.
1949.
voden lopus laivan trümas tuli Turciaha.
Jäl’ges Turciaspäi putui Bakuhu.
Oli paha se, miše jäl’ghe kaiked necidä NKVD-radnikad ei usknugoi hänele.
Völ hätken, ani Stalinan surmhasai hän oli se zonal, se katorgal.
Kodvdihe tedoid pagoiš konclagerišpäi.
Ectihe sidä, midä ei voinuiži olda.
Vaiše vodel 1955 händast pästtihe valdale.
A Nastoi varasti.
Ei voi uskta, miše ninga hätken varasti, a ved’ oli nähnu S’omad vaiše ühten kerdan.
Niken ei uskond.
A ved’ ed teda, kut elo kändase.
I vaiše sikš ed väzu pit’käs elospäi.
Sem’onan vanhembad saiba pohoronkan, a Nastoi kaiken varasti.
Hän ei uskond, miše Sem’onan riktihe.
Paksus käveli rižamaha Sem’onan vanhembid, se üksnäze, se vellenke, kudamb vodel 1942 pördihe kodihe kädeta.
Toskeli heile kalad da kartohkoid.
Tegi pert’radoid, radoi linmal, tal’vel vedi haugoid regil…
Konz ištui honuses i hengel opal tegihe, vel’l’ kaiken tüništoiti händast: ”Ala tusttu, Nastoi!
Hengel rižan, eläb om sinun Sem’on!
Voib olda ei käskkoi hänele kirjutada.
Voib olda hän miččel-se peituzradol om.
Om oigetud Evropaha vai völ tagemba.
Kut Kolumba mirudme ajeleb!
Vere magadamha aigemba, homen lujas aigoiš pidab libuda...”
Voinan aigan Nastoi radoi kon’ušn’al, abuti akoile.
Hän kacui viž hebod.
Kon’ušn’al kaiken oli puhtaz, ei voi nimidä sanuda.
Kaikuttušt sugib, eskai lentaižid pletib pal’mikoihe, muga puhtastab heboid, eskai karv hoštab.
I laskvas niid nimiti...
heboižikš.
Homendesespäi i möhäze öhösai oli Nastoi kon’ušn’al, lujas äjan radoi, kacmata sihe, miše oli lujas nor’.
Hüvin söti heboid, kacui, miše tervhed oližiba, kacui kabjoid, hambhid, sil’mid.
Siloi ved’ kaiken radon küläs tegiba hebod...
Kerdan Nastoi tuli telegal vanhembidennoks, toi toreht heinäd kozale.
A hö kerazihe lähtta kuna-se.
”Kenennoks adivoihe lähtet?”, – küzub Nastoi.
A hö sanuba: “Lähtkam meidenke, iče nägištad”.
Läksiba hö koumen kesken....
kaumoile.
A sigä korktan pedajan al – verez kaum.
Kaik om tehtud kut pidab: rist, tablicaine.
Nastoi kacub, a tablicaižel Sem’onan foto!
Sid’ pagastal vanhembad oma kainuded kauman poigan täht.
Käveliba kaumale, miše kumartas poigale.
A teravas voinan jäl’ges iče oli pandud maha sinna.
Konz Sem’onan vanhembiden pert’he todihe kirjeine Baku-lidnaspäi, sigä jo toižed ristitud eliba.
No küläs kaik teziba, miččes opalas oli Nastoi.
Sikš vest’ Sem’onaspäi tuli konüšn’aha-ki.
Nastoi ei voind uskta, miše Sem’on om eläb!
Oli plenas.
Äjak kerdad surm oli rindal.
Pol’mirud oli ajelnu.
Kut merimatknik Kolumb – eskai Amerikas oli!
Kodihe ajab!..
Voden varasti Nastoi ičeze ženihod, Sem’onan külähä käveli: ei-ik ole mittušt-ni vestid Sem’onaspäi?
Külänikad uugil labotaba...
Nastoi kerazihe kirjutada kirjeižen Bakuhu, a adresad-se ei ole.
Päliči vodes tuli kirjeine lagerišpäi – sigä, Kazahstanas, Sem’on om lageriš.
Sid’ Nastoi kirjuti armhale, mi tegese küläs – miše vanhembad oma jo kolnuded, ičeze neiččen ozas.
A Sem’on ičeze kirjeižes starinoiči kaikes, mi oli hänen hengel.
Oli tusttunu kodimad lujas.
Neižne kut voi, abuti laskval sanal.
Aigan mändes Sem’onan kirjeižed tegihe kaik lämembikš...
Vaiše vodel 1955 Sem’on pördihe kodimale, ičeze kodikülähä, ičeze nevestannoks...
Kut nägišti Nastoi ičeze armhan – sun avaiži, kut laps’aigan.
Sem’onan päs jo näguiba vauktad tukad, mod oli must päipaštospäi i sinižed-sinižed sil’mäd.
Hän iče tuli neičennoks, tundišti händast rahvahan keskes.
Sid’-žo Nastoi kaburzi händast – ”Kolumba, minun armaz...”.
Voib olda siš aigaspäi händast zavottihe kucta Kolumbaks.
Ken völ meiden agjoišpäi muga edahaks ajoi, avaiži Amerikan?
Kolumba, kut om Kolumba!
Homendesel Nastoi val’l’asti hebon – i ajoiba hö kaumoile, Sem’onan vanhembidennoks.
”Naku, Nastoi, – Sem’on pühki kündled, – nikonz en meletand, miše tulen ičeze kaumale, mitte om voiktud mamal da tatal...”.
”Pit’k igä varastab sindai, S’omuška.
Gor’an sijale oza tuli,” – sanui tüništunu Nastoi...
Kut vedehe kacui!
Sil-žo sügüzel Sem’on nai Nastoi Voroninal.
Hän oli vanhemb Nastoid äjile vozile, no eliba hö kaiken igän kožmuses.
Sündutiba äi lapsid.
Kaik oliba neičukaižed, üks’ oli čomemba tošt!
Miše sötta ičeze surt kanzad, Kolumbale pidi äjan rata.
Kus hän vaiše ei olend radnu.
Radoi sauvojan, leibpaštamos kandiši havadoid, käveli kalatamha Vauktale merele, sovhozas söti lehmid, puhtasti stajid.
Ičeze azjan tezi hüvin.
Kodihe toskeli se penen havadoižen jauhod, se havadon kombikormid.
Harjatud mez’!
Kül’betin lendi nedališ.
Pertiš tegi äjan radoid da ümbri aidan tegi.
Kaik hänen käziš paloi!
Rahvaz völ libub viž časud homendest, a hän jo päliči joges venehel ajab, haugoid veb, se heinäd, se marjoid da babukoid tob.
Hüvä mecnik da kalanik – nikonz ei tule tühjin käzin...
Kerdan Kolumba oti kaks’ kužušt.
Koir tarbiž mectusen täht, sikš oti-ki.
I miše koirile veslemb oliži – kaks’ oti.
Kužud kazvoiba, Sem’on joga ehtan käveli koiridenke irdal.
Ku lähteb külän taga, ka pästab koirid valdale.
A ned sid’-žo jokseba erazvuiččihe polihe – ken kuna.
A ižand astui teveres i ihasteli ehtzor’ad, mecad, kartohkpöudoid da joged.
Ühtel ningoižel kävelusel S’oma zavodi vihelta kuctes koirid.
Vihelzi äjakse kerdad, üks’ sid’-žo joksi i ištuihe ižandan jauganno.
Oti Kolumba kädehe čapižen kaglrenghaiženke i kumarzihe, miše sidoda kužud čapižehe.
Kacuhti – a nece oli jäniš.
Sur’ hahk jäniš, mitte lujas nahodi kužuhu, seižui, kut kividunu, i kacui Sem’onan sinižihe sil’mihe.
Konz jäniš el’genzi, kus se om, sid’-žo pästi pagod, vaiše sidä nähtihe-ki.
Kolumba veslas maihuti sille: jokse, pit’kkorv!
Ku vasttan sidä toižen kerdan – ka jo en zavodi žalleita sindai.
Kolumba oli hüvän mecnikan, kanzas kaiken oli liha.
No ei olend elokahan.
Enamb čududelihe rahvast starinoil ičeze elospäi...
Kolumba oli vällišpä, no hüväsüdäimeline.
Oli muga-ki, miše pertiš den’goid ei ole, a lapsile kaiken midä-ni magukast tob.
A ičeleze jäl’ghe kül’betid paneb pikaraižen stolale...
i čugun kartohkanke stolal om.
Üht kanad Kolumba voi koume kerdad kävutada.
Midä päl punotad?
Ed usko?
A sinä kundle...
Semendkus praznikan aigan, konz völ Nastoi oli lähtnu sündutandkodihe, Sem’on päti joda bragad, a kodiš nimidä ei olend.
Lujas tahtoi starinoita kelle-ni, miše tatan linneb.
Astui külän päirdadme sinna-tänna, kacub – kaks’ mužikad ištuba, pipkutaba.
Sem’on ištuihe sirhe mužikoidennoks, sädi tervhen, vähäižen ištui vaitti, i kut iškeb ičtaze pol’vidme: ”Hei, mužikad, ningoine zakusk kadob...
Vaiše olen riknu kanan, viluhu om pandud, lihav...
Ku oliži midä joda, söižim kanaižen!”
A mužikad hüviš meliš oma – ken pučihe ningoižespäi!
”Nu, ka midä...
Voib olda löudam, mužikad?
– holdui Kolumba, – Malanja-babal kaiken om, midä joda.
Minun ak teravas sündutab.
Minä, kackat, nelländen kerdan tatan linnen!”
Muga pätiba-ki.
Mužikad läksiba ecmaha, midä joda, a Sem’on teravas kodihe jokseškanzi, da sarajaha.
Tabazi kanan, čapoi pän, puhtasti – da čugunaha pani.
Konz mužikad tuliba, kana jo vaumiž oli.
Kolumba oti čugunan päčišpäi i stolale pani.
Valoiba bragad stokanoidme – joiba, otiba luzi-koid i zavodiba söda lent kanaspäi da kitta sidä.
A mužikad söba lent tahtonke da muga kitäba sidä, miše Kolumbale tegihe žal’ kanad.
Midä mužikoid sötta, ičeleze om vähä!
Lapsed irdalpäi tuleba näl’ghižed, tahtoiškandeba söda.
Aigad ei ole meletada, söba mužikad kaiken kanan, nimidä ei jä.
”Minä...
mužikad, naku midä tahtoin sanuda...
– jodes bragad, hilläs sanub Kolumba, – minä necidä kanad olen löudnu sarajan taga, habi eläb oli.
Nägen, kana kut kana om, midä jätta kelle-ni”.
Mužikad pöl’gästuiba, luzikoid stolale paniba.
Ei tahtoinugoi jo enamba söda da joda.
”Spasib, Kolumba, adivoičetuses, mö lähtem ika akad zavodiba ecta meid, ei ole aigad ištta”.
Läksiba mužikad.
Vaiše läksiba aidan taga, pästiba pagoho sille-žo sijale, kus ištuiba, miše ehtta...
A Kolumba necil aigal joi bragan lophusai.
Pani čugunan päčin röunale – olgha tütrile linneb söm!
Kacu, mitte avant’urist oli!
Bragad joi, lapsid söti, a ehtaks tataks tegihe nelländen kerdan!
Minä, vunukaine, voin starinoita sinei äi mugomid starinoid.
Sinä vaiše tule minunnoks, ala varaida.
Susedad ved’ olem...
Hüvä om-ki.
Ištuškandem, pagižeškandem.
Voib olda völ midä-ni kirjutad...
Kundle!
Kerdan kerazihe Kolumba senid ligotamha.
Meiden pohjoižis jogiš om äi kalad, a mecas kazvab äi marjoid, senid da babukoid.
Kerazi Sem’on äi gruznid da bahaloukuid.
Tuli kaks’ surt puzud.
Edel solandad, senid pidab ligotada: paksus vajehtada vet.
A Kolumbale siloi oli jo enamb 70 vot.
Hänele pähä tuli hüvä idei – ligotada senid muga, miše radoid ei olnuiži äi.
Tuli hänele mel’he panda puzuid senidenke ojaha.
Pani i kacub, kut puhtaz vezi mäneb päliči puzuiš da pezeb senid.
Hüvä om!
Necil aigal Kolumba päti mända kodihe jomha čajud.
Elektroksamvaraspäi.
Borankoidenke.
A sened olgha ligotasoiš, jäb vaiše solata...
”Kenele völ pähä tuleb mugoine azj, Nastoi, teravas senid pidab solata, – bahvalihe Kolumba akan edes, – sinä ozastuid, miše löuzid mugoman mužikan!”
”Ištu vaitti!
– muhazi laih Nastoi, – ka teravas jo 80 linneb, a kaiken völ šalid: ed ištu perskel.
Kaiked čogad oma täuded; kaiktäna vastoid da kuivatud babukoid!”...
Ehtal Kolumba tuli ojannoks kacmaha ičeze senid, ka muga sun-ki avaiži: lambhad södes jäl’gmäižid senid, külläižed da täuduližed mäniba poiš tühjiš puzuišpäi.
Naku mitte Kolumba oli, kaikutte koir händast tezi – amerikalaine, avant’urist, tegopä, midä vaiše ei mahtand tehta, kaik läksi hänen käzišpäi, kahten voinan znamasine heng da ižand pertiš!
Necil laučal minä händast jäl’gmäižen kerdan näginki...
Tuli Kolumba meiden pertinnoks lebaidamha.
Siriči mäni.
Väzunu oli.
No vessel oli – vahv, 90-vozne uk vauktanke bardanke da sinižidenke sil’mižidenke.
Minä kucuin Sem’onad pert’he.
Zavodim pagišta.
”Mänen, sanub, Van’oi, heitta verkoid.
Kut kevädel olin tacnu haugele, muga tähasai sigä venuba.
Nastoi jo miččen kerdan pakičeb: ”Heita verkoid, Sem’on, ika živatad putuba niihe”.
Ku lehmäd da hebod käveližiba, kut aigemba, ka sinun verkod tegižiba äjan bedad.
A nügüd’ vaiše kaks’ osttud vazašt käveleba.
Heinäd nügüd’ om, ei pida ecta, kut ende, kacu, kut kolhozan pöudod heinduba.
Naku mecannoks ei mängoi, sigä om äi parmoid, ned lujas pureba.
Vazad enamba käveleba läz jöged da pertidennoks, ken-se andab supalaižen leibäd, naku, mitte elo om...
Lähten, Van’oi, heitän verkoid, ika ned, voib olda, ripuba jo raidpenzhiš”, – i läksi hilläšti heitmaha verkoid.
Da läksi toižhe pol’he.
Laukannoks, kus hänen pert’ penikaižes sadus seižub.
Sigä om Nastoi.
Vunukad tuliba lidnaspäi.
A Sem’onan taga om mec, mecan taga – jogi, jogen taga – toižid mecoid, merid, teid, kus käveli Kolumba.
Mittušt sijad ala ota, kaikjal oli astnu Kolumba.
Kaikedme mirudme käveli.
I tagaze kodihe pördihe.
Oli voinal, lageriš, äi jügedusid oli hänen elos, äjan radoi, tegi äjan kanzan täht.
A südäimel ei olend kovettunu.
Mitte oli, mugoine jäi-ki...”
Völ starinoiči minei Van’oi-dedoi, miše pandihe maha Kolumbad sil-žo kezal, rindal mamanke da tatanke.
Rahvast oli lujas äi.
Vanhan veron mödhe grob vedihe käzil pertišpäi, kus oli sündunu.
Nastoi kerdalaz ravastui.
Hänen tütred pidiba händast käzipoliš.
Pandihe maha sinna, kus konz-se oli tehtud kaum mamal da tatal – sil-žo sijal korktan pedajan al...
A Sem’onan verkod tähasai ripuba niiš-žo penzhiš.
Döl likutab verkoid.
A läbi rattenuziš verkoiš lendaba sügüz’lehtesed puišpäi...
Kändi Irina Sotnikova

Oli nece vai ei olend, voib olda Carin aigan, a voib olda Sovetskijan aigan augotišes, ei minei sudida...
Keza oli lujas läm’ da bohat.
Änižen järvedme ujuškanziba purehlaivad.
Uspenjan päiväle Šoutjärv-külähä, mitte seižub Änižen randal, tuli rahvaz kaikuččes vepsläižes Änižen randan küläspäi.
Tuldihe purehlaivoil, čomiš sädoiš!
Pit’kil stolil oli erazvuitte adivsöm: pirgoid, senid, marjoid, kalad, äjak-se bokalid leibvinad, a muga – jo samogonad-ki äjak tahtoid!
Todeks, jodihe siloi vähän.
Vaiše suril praznikoil.
Humalaižed sil’mäd – tühjad purnud.
Homendehesai kargaitihe da pajatadihe, tuli aig kodihe-ki pörttas.
Letihe purehid...
Susedküläs homaitihe: aniku ei ole üht veneht?
Jestafei da Matvei ei pördnugoiš järvelpäi.
Pördutadihe mužikoid tagaze.
Muga om-ki, kumaidanus veneh čibub aldoil.
A rindal mod alahaks, ristit vauktas paidas čibub.
Matvei...
om kolnu.
A kus-žo om Jestafei?
Mužikad riičiba paidoid i čukauzihe vedhe.
”Löutihe!
Pohjal hän, armaz, venui!
Täs ei ole süvä, metrad koume – ei enamba...”
Mužikad keraziba väged i lendiba händast vedespäi veneheze.
Zavodiba meletada.
”Se, kudamb oli vedel, om kolnu.
A Jestafei – kuspäi tedad.
Vepsläine om.
Nece rahvaz om napern, vahv.
Pidab händast ozutada Malanja-babale.
A sihesai pidab katta pä ruzul, miše mad ei nägiži...
”Tegim kaiken, kut oli sanutud.
Malanja, konz vedouzi kädel ruzun pälpäi, sid’-žo sanui: ”Riheze händast!
Togat vahvemb nor!
Da päčid, päčid lämbitagat!”
Rih’ om sur’ ait, kus jüvid kuivatas.
Rih’ oli täuttud haikaral da savul.
”Sidogat händast balkale jaugad ülähäks, –käskeb külänikoile baboi.
– Pangat ol’ged päčhe da enamba, enamba...
Kaik!
Saupkat trubad!
Kärgat nor kinktemba, a iče mängat rihespäi.
Pangat uks’ saubaha, miše ni üht pilušt ei oliži tullein täht!”...
Mäni aig, mužikad kuleba: midä-se bul’aiži rihes, a sigä iče-ki uptai änt andoi, da völ mittušt!
Eläb!
Hengib!
Joksiba mužikad riheze, savud pästiba, rušiba sebranikad i pästiba valdale.
”Eläb oled, Jestafei!
Naku kut Savu-tatoi vet küksi sinuspäi!
Naku om čud!”
Čud...
Neciš čudokahas azjas minei völ baboi starinoiči, a hänele siloi oli enamb 80 vot.
Sanui, miše ičeze čudokahas kaičendas hänele starinoiči iče eläbzunu – eläb, terveh – völ neidištuses starinoiči.
I kaiken-se hän ani augotišespäi kuli: kut letihe vedespäi, i kut suditihe, i kut pä alahaks riputadihe.
Kuli, da vaiše nimidä ei voind sanuda, kädel kubaita.
A kut noral punotadihe, savud lainahti – sid’-žo il’mestui, vezi läksi hänespäi, ka kidasta, mi om väged!
Naku mitte čud voib olda.
Äjak om völ tundmatont ristitun londuses.
Naku kut voib olda – savul tervehtoitta!
Tedo ei voind abutada, a vepsläižed – tedajad ristitud – völ hristianstvan edes neciš azjoiš teziba i toine toižele andoiba nenid noidtedoid.
Ei üht mest sil svetalpäi pördutadihe!..
Amu nece oli.
Kr’ukansel’ga-külä-ki kadoi.
Baboi koli.
Kadob elospäi eläb vepsän sana.
Kus-se rebini noraine siš elos-olos, Savu-tatas da Vezi-mamas, Man väges da Sures tedos.
I nikut ühtes ei sa sidoda tozistarinad i kuviteldud starinad.
Kändi Irina Sotnikova

Andrei Mihailovič Potapov radoi Präžas vanhemban sambutajan kaks’kümne kuz’ vot.
Hänel om sur’ tömahtišt.
Eskai konz läksi pensijale, hän ičeze radonmahtod ei unohtand.
Da kut hän voi unohtada-ki, konz hänen fater oli sambutajiden pertiš, vaiše pordhad oliba toižes polespäi.
Ku mi-se küläs palaškanzi, hän tedišti ezmäižen.
Oleskeli muga-ki, miše požarale hän tuleskeli aigemba požaran sambutajid.
Lämoihe ei ličnus.
Tezi, miše vedeta da sambutajiden sobištota ei voi abutada nimil.
Enamba küzeli eläjid, eci sil’minnägijoid, a erašti ehti-ki tabata sütutajid kädes.
Hän nikut ei voind mända siriči, konz nägi, miše mi-se ei ole muga, kut tarbiž olda.
Nägištab, miše požarveziuit om tühj vai elektropachal ei ole znamad, mitte varutaiži varus, ka sid’-žo jokseb kodvijannoks Ogorelkinannoks: ”Igor’ Ivanovič, tedad-ik, mi tegese küläs, ei ole nimittušt järgendust?
Pidab tehta protokol”.
Muga hän om tartuteldud Ogorelkinaha, miše se ei teda kuna hänespäi lähtta.
A nimidä ei voi tehta.
Pidab olda ühten katusen al necenke kelekahanke ristitunke.
Siš külän eläjad nimitiba pensionerad Potapovad ”kulän holitajaks”.
Küläs lujas arvostadihe händast.
Teravas Mihailovičan päle oza lanksi.
Zavottihe kerata ičetahtnikoid sambutajiden joukuihe.
Ende mugažo oli ningoižid keradusid.
Tuli aig udessündutada mugoižid joukuid Oloneckijas gubernijas-ki.
Nece oli tehtud ičeze aigal.
Ved’ erased Karjalan küläd oliba 60-70 kilometrad lähembaižes požarkeskusespäi.
Kut lidnoiš, muga küliški pidi tehta ičetahtoižid sambutajiden joukuid.
A kut-žo Präžas olda ičeze požaran sambutajata?
Potapov kerazi ičeze joukun, miččehe mülüiba vaiše uskoližed ristitud: enzne inspektor, feršal, lapsiden päivkodin pämez’.
Tuliba hö bumaganke požarkeskusen pämehennoks.
Hö oliba vaumhed rata i abutada rahvahale maksuta.
Heile anttihe kaskoid, sapkoid, sambutajiden sobišton i vezipompoid.
Potapov iče openzi ičeze joukud.
Ei tegend nikelle vällendust.
Hän udišti küläs kaikid plakatoid da znamoid, miččid oli pandud 1960-vozil.
Tal’vel oli heiden ezmäine azj.
Susedküläs oli voibištelend koirval’l’astusiš.
Präžan sambutajiden jouk läksi sinna kacmaha, miše kaik oliži hüvin.
A sid’ palaškanzi sauvotuz – irdnužnik.
Kuni tuližiba požaran sambutajad lumiteidme, ka palanuiži jo sarai da lämoi voili tulda pertile.
Potapov tegi ičeze radod ani hüvin.
Joukun pämez’ iče sambuti lämoid, ühtejäl’ghe puhtasti jänduzkopan.
Toižel päiväl nužnikan ižand vajehti polttud laudoid uzihe, a uden katusen päle pani rusttan kukoin, miše toine lämoikukoi enamb ei tulnuiži...
A sid’ Petroskoihe tuli azjbumag: pauklahjoita niid, ken mülüi ičetahtoižihe joukuihe i kaiči pertin da ristituid lämoišpäi.
Sid’ nece azj tuli-ki sil’mnägubale.
Tuli prikaz: pauklahjoita Präžan požaran sambutajid i starinoita sauvondan kaičendas joukvestištos.
Kodvii Ogorelkin läksi Potapovannoks.
A Potapov pučiše sada pauklahjan nužnikas, sanub: ”Algat huigenzoitkoi mindai”.
Tuldihe lidnaspäi-ki, pagištihe hänenke – kaik oli hödhüvin.
Naku teile ”külän holitai”!
Muga läksi-ki pauklahj Oloneckijan rajonaha, kus paloi kanankoda i oli evakuoidut viž kanad.
Mihailovičale völ ei tulend kaita lämoišpäi kodiživatoid.
No ku oliži olnu mugoine azj – ka sid’-žo tuliži abuhu.
Hö akanke iče pidiba kodiživatoid.
Hänel oli armaz koza – Maška.
Melekaz oli koza – se vedi ičeze kogon verhile linmaile i ičeleze ei pästand – kaiči sidä.
Kaikuččen päivän oli üks’ i se-žo kuva: kozad söiba penzhid, miččed kazvoiba požarkeskusen aidanno.
Kerdan Ogorelkinale pidi lähtta požarale, tedištada sü.
Tuli mašinannoks, a sigä Maška seižub kapotal, akacijad söb.
Koje-kut hän küksi kozad i läksi mašinaha.
Vaiše ištuihe mašinaha – möst jo koza kapotal seižub i kacub Ogorelkinaha.
Hän völ kerdan küksi sidä i teravaidešti läksi požarale.
Pördihe ehtal lujas väznu, zavodi avaita uksen, a sid’ ken-se tagapäi andoi potkun perskehe.
Kacuhti tagaze – a sid’ Maška-koza seižub.
Seižub i kacub mužikaha – teda mijalaižid.
Ved’ päivän varasti, miše butkaita ičeze vihanikad.
Koza om mugoine-žo nenakaz kut sen ižand!..
Jäl’ges necidä Potapov völ enamba zavodi arvostada Maškad.
Voib olda Ogorelkin-ki el’gendaškandeb, miše ei voi olda üks’kaikuižen külän problemoihe, voib olda požaroid-ki vähemba linneb.
Nügüd’ linneb tarkemban...
Kändi Irina Sotnikova

Verhal mal (Muštosed pagoho lähtnuzid rahvast)  Polina L’ovkinan (Sidorovan) muštosišpei, om rodnuze Mägel.
Nügud’ eläb Šuutarves.
Kanz miil oli suur’.
Kanzas oli kuz’ last.
Vodel 1941 kezal, konz finnad tul’d’he miide male, mö kerazimįi lähtta.
Bat’ oli kommunist.
Kanz, kus ol’d’he kommunistad, evakuiruidihe ezmäiččid.
Vot i pidi lähtta teramba.
Mö läksim höbol.
Telegas ištihe lapsed 5-10 vott.
Rindal hiideke ištįi mam kohtunke.
Evakuacijas hän rodi niičukaižen vodel 1941 redukul.
Mö ajim Vologdan oblastihe.
Tulim posadaha Rubež-Kovžinskijan rajonaha.
Posadas oli d’o äi evakuiruitud.
Posadlaižed ii tahteltud pästta miid elämaha ičeze pertihe.
Ii tahteltud pästta daže öks.
Äjak-se päiväd mö elim kil’betiš.
Teravas langen’ lumi.
I miile sanutihe, mise pidab ajada edemba.
Sömad oli väha, ii olnu kus pestaste, i dorogas mö täidįim.
Kus mö siižimįi, miile anttihe lujas pened paikad liibad.
Konz tulim sijale kolhozaha ”Uz’ put’”, zavodim vaumitada ičelemoi kodisijan.
Bat’ radįi pečnikan lesozavodal.
Händast ii ottud voinale, oli rezervas, sikš mise hän oli agronom.
Kolhozaha händast uugotet’he predsedatel’an sijale.
Školas zavodihe ezmäine openduzvoz’ voinan aigan.
Minä kävelin školha 15 kilometrad kodišpei posadaha Rubež, kus miid ei amu vel vasttihe ii lujas hivin.
Elin internatas.
Praznikoile i vįhodnįile tuleskelin kodihe.
Vodel 1942 kezakul miide kanzas oli suur’ gor’a.
Kol’ mam.
Hän ii vįinu priimda ningomad vestid läbi henges, mise miide sizaren Annan riktihe frontal.
Händast riktihe Karel’skijan frontal ”Petrovskii jam”- sijas.
Siid-žo oli i gospital’.
Finnįiden deversionnįi otr’ad pimedas zahvati gospitalin.
Gospital’ oli puuttud ühtes ranituzideke, a radnikįid, 25 mest, kus oli miide An’a, riktihe.
Necin vestin mö polučim ühtes kird’aiženke redakcijaspei ”Polevaja počta”.
Redaktor Čippijev uugot’ kird’aižen ühtes gazetanke, kudambes oli kird’utadud necin tragedijan polhe.
An’an ottihe armijaha kut medrabotnikan.
Voinhassei hän radįi bol’nicas Präžas.
Hän lopi medicinskijan učiliščan Petroskoiš.
Vel äjan vozid gor’a ii pästnu miide kanzad, a roukan maman rikįi kerdalaz...
Siid, keda riktihe möhemba, udes pan’d’he maha bratskijaha koumaha Segežas, i obeliskal oli sizaren nimi.
Bat’al miid däi kuden.
Kut oli bat’ale spravdaze miideke, ku hänel ičelaze ol’d’he holed rados, i hänel oli äi tošt radod.
Elo oli düged.
Vilu i näl’g.
Liiban, kudamban anttihe päiväks, mö siim ühtel kerdal.
Kolhozaspei nimida ii anttud, kolhoz oli bednįi.
Tanhal oli äjak-se lehmad, a kon’ušn’al ii olnu i kümned höbod.
Ii olnu mil živatįid sötta.
Höbod aig aigaspei sdohnitihe.
Siid-žo riktihe lihäle, doidįi i miile mida-ni.
A konz tuli keza, kut sanutaze, ka siim, mida kazvįi mecas.
Kerazim obatkįid, senid da mardid, keitim supan ščavelišpei da šehliškoišpei.
A süguzel oleskel’ ičeze kartofin da kapust.
Kapustan lehtesed solazim tal’veks.
Mina abutin bat’ale rata fermal.
Priimin maidod, pezin vädrod, lüpsiragended i posudan fermal.
Necin radon tegin homesel i ehtal.
Viluspei i näl’gaspei kol’dihe minun däd’, töt i üks’ sizarišpei.
Däl’ges školan lopindad vodel 1944 mö läksim Vįtegraha.
Voi d’o ajada Šuutarvehe, no miid ii pästtud, sikš mise kaiktäli ol’d’he minad.
Mö läksim Čerepovcaha.
Siga mina radįin ščetovodan, a bat’ radįi pečnikan.
Päival mina radįin, a ehtal openzimįi medrabotnikoiden da kazvatajiden kursįil.
Produktįideke oli düged, kut edel-ki.
Hvatim näl’gad.
Mida oli hiväd sädįišpei kodiš, ka vajehtim sömale.
Samvaras anttihe buhankon liibad, no mö kaičim samvaran i toim tagaze kodihe.
Čerepovcas mö elim kaks’ vott, i vaiše vilikul vodel 1946 mö perdimįi ičeze male.
Tatjana Kisel’ovan (Nikonovan) muštosišpei.
Mina olen rodnuze vodel 1927 posadas Verhovje.
Vodespei 1930 vodhessai 1941 miide kanz eli Murmanskas.
Konz zavodihe voin, mili oli 14 vott.
Muštan, konz lujas bombdihe lidnįid, i mö lapsidike sambuskelim bombid, kudambad langetihe pertide päle nemeckijiš samol’otįišpei.
Nemcad tahteltihe otta Belomorkanalan i teravaidešti proitta Moskvanno.
Lidnan elajid siid-žo evakuiruitihe.
Bat’an ottihe frontale, a mö vaise ehtim ajada pojezdal Petrozavodskahassai.
Tulim mö vodel 1941 2.
päival süguz’kud.
No i siid ol’d’he d’o vozdušnįjad trevogad.
Ajim Šuutarvehe rodn’anno.
Elim sigä 24 pävad.
Mam radįi lapside kodiš, kudamb oli tehtud bežencįide täht.
Süguz’kun lopus mö ühtes lapside kodinke läksim evakuacijaha baržal Onegad möto.
Protivnikan voiskad ol’d’he d’o rindal Šuutarvenke.
Sijahassei mö doberimįi kun.
Laptas Süvärenke baržas tegihe riig, trümha putįi vezi.
Süvären pristanil miid ištutet’he toižele baržale.
Dumeim, mise miid vödaze lämihe sijihe, a konz tulim sijale, ka nägištim, mise d’ogi oli kül’mnu.
Nägištim i vilud, i näl’gad.
Mamal miid oli nel’l’.
Mina olin kaikid vanhemb.
Ühtele sizarele oli 11 vott, toižele – 3 kud.
A penele vellele ii olnu vel vot-ki.
Kandišim händast käzil, odejalos.
No embįited beregįitta, hän kol’.
Baržal magazim narįil, ii olnu lämad sijad.
Kerdan päivas siižįm.
Randal tegim lämįin i koje-midagi kiitim.
Pidi sötta lapsid lapside kodišpei.
Barž, kudamb mäni edel miid, uppon’ rindal Kaleigenke.
Baržaha puutįi bomb.
Mii-de barž tuli sijahassai.
Šuutarvespei mö läksim süguz’kun 24.
päival i ajim koumel baržal.
Ken koleskel’, a nece ol’d’he lapsed, panim maha stojankįide aigan.
Tod’he miid Kazanka-posadaha Permskijan oblastihe.
Zavodim eläda kulus cerkvas.
Kaik nel’l’ vott evakuacijas mö elim suurel kanzal Gorbočovįideke susedposadaspei, Mägelpäi.
Hiil kanzas oli koume prihašt.
Sigä mina openzimįi 6.-7.
klassįiš.
Abuteskelin tehta mamale kolhozan radoid, mise sötta kanzan.
Lopin seičemenden klassan i läksin opendamhas Ohansk-lidnha pedučiliščaha (18 kilometrad).
Elin internatas, lebupäivil d’ougįi tuleskelin kodihe.
Kezal pimedahassei radįin kolhozan püudįil.
Eläda oli lujas löulen’, oli näl’g, no tal’vel openzimįi, a kezal radįin.
A möhasüguzehessei mö kerazim düvide pähuded, mise sdaida prijomnįjale punktale kolhozha.
Vodel 1942 polučim bat’an pohoronkan.
Voikim, voikim, a eläda kut-se pidab da vel pidab kazvatada penid lapsid.
Mam radįi povaran detsadus.
Elim i varastim, konz elo smeniže parembaha.
Äjak oli ihastust, konz tedištim, mise Petrozavodsk sai valdan.
Vodel 1945 semendkus tovarnįjas vagonas mö ühtes Gorbačivįideke läksim kodihe.
Tulim Šuutarvehe.
Pert’ siižįi, no oli pal’l’az.
Midä voi otta, kaik oli ottud.
Necikš aigaks mina ehtin lopta kaks’ kursad.
Necen azzjan tedišti Šuutarven školan pämez’ Nikolai Zaharovič R’abkov.
Hän predloži minei rata Kušleg-posadan školas.
No mina otkažimįi.
Mili oli vaise 18 vott, i mina en tenu eskai, kus om nece posad.
Neciš mili ii anttut kartaižid sömale i uugotet’he lesozakotovkįile.
Azzj lopihe sel, mise mina läksin opeta lapsid Matvejan Sel’gaha.
Möhemba tedištin, mise Kušleg nece om venäposad.
Vodehessei 1940 posad oli Piterin oblastiš.
Elo siga oli düged.
Ii olnu dorogįid.
Möhemba d’o nece posad oli Šuutarven rajonas.
A mina kaiken radįin Matvejan Sel’gan školas.
A nügud’ tahtoižin starinoita bat’an polhe.
Kaskez-külän taga, minun armhas posadas, om üks’ sija, kudamban tetaze kaik posadlaižed.
Siga mänob dorog: Petrozavodsk – Süvär’.
Sijan kuctaze ”Kiitaš”.
Sija, kus prostihe ičeze poigidike i ičhižidike, kudambad lähttihe pit’kale službale armijaha.
Siid-žo niiččed sattihe ičeze armhid i voiktihe.
Sattihe i sejid, kudambad lähttihe zarabotkįile verhihe maihe.
Sigä minun mam satįi bat’an edel voinad.
Hän kerazihe pit’kha matkaha.
Sel aigal hän radįi kamenot’osan gabbro-diabazan razrabotkįil, i hänel läks’ mitte-se konflikt administracijanke.
I sikš bat’ale pidi miččele-se aigale lähtta posadaspei.
En teda, mi käski bat’an muga tehta, vaise tedan, mise razrabotkįil disciplin oli lujas kova.
Void’he hiitta radospei, ku sina möhastįid radole vai sina ed teda iče-ki, miš.
Kut sanutaze, batogal om kaks’ agd’ad.
Necen täht voi olda muga-ki, mise teravalaze ii däiniž radnikįid, ken tezi ičeze radon lujas hivin.
A minun bat’ nikonz ii möhastunu radole, ii olnu progulščikan-ki.
Edel voinad hän läks’ Petrozavodskaha, mise lüuta radon, sada fateran, a däl’ges toda i miid lidnha.
Hän zavodi rata vojinskijas častiš, kacįi höbįid.
Nece čast’ oli lidnan rüunal.
Teravas zavodihe voin.
Frontale händast ii ottud, sikš mise hänele oli d’o enamba 50 vott.
Konz mö tedištim, mise lidnan bomptaze, mam läks’ bat’anno, mise ühtes dumeita, mida tehta edemba.
Mö tulim Petrozavodskaha, lüuzim händast.
Mö elim kon’ušn’an čerdakol, a bat’ eli obščežitijas.
Mö iče nägim, kut samol’otoid bomptihe.
Mö olim sigä kaks’ öd, a koumandel päival bat’ ištut’ miid ”Urickii”-parahodale, kudamb mäni Kaleigehessei.
Mikš-se hän mäni lujas hilläšti.
Kuudes časus mäni vaise 80 kilometrad.
Bat’ mahni miile kädel pristanišpei, i necišpei aigaspei mö kadotim sidod hänenke.
Päliči miččiš-se nedališ protivnikan voiskad zaimd’he Šuutarven i tul’d’he Kaleigehe.
Muga mö mamanke i penenke Bor’a-vellenke, kudambale oli kuz’ vott, putuim okkupacijaha.
I kaik nene kuume vott mö em sadut nimiččid vestid bat’aspei.
Mö vastimįi hänenke vaise, konz miide agd’ oli osvoboditud.
Händast tod’he höbol Kaleigen pristanišpei.
Hän oli muga hondunu, mise nahodi skeletaha.
I hän sanįi: ”Ku vel nedal’ vai toine oliži muga, ka en teda, vasttimoi-ik mö tiidike...”.
A vot hänenke mi tegihe.
Hän oli evakuiruitud ičeze vojinskijan častinke Pudožaha.
I konz hän radįi častiš, hänele anttihe 700 grammad liibad päivas.
Päliči kahtes vodes hän zabolihe.
Hän ii vįinu rata, händast uvol’dihe.
I hän poluči nügud’ vaise 100 grammad liibad.
Mise ii kolda näl’gha, hän sii koditomid kažid da koirid.
Mugažno tabazi kronid primankįile i söi hiid.
Siloi näl’gaspei koli äi rahvast.
Näl’gaspei ristitud langel’tihe irdal, eskai kül’betiš.
Voib el’geta, mitte näl’g oli sel aigal, ken däi elämaha Pudožskijas rajonas, ku eskai Blokadnįjas Leningradas ühtele mehele anttihe 125 grammad liibad.
Miide bat’, kut äi toižid-ki, kut voi vojii elos i däi eläbaks.
Perdihe kodihe.
Mö iče elim ii lujas hivin, no mamal sai väged, mise pördutada bat’ad eloho.
Päivaspei päivha hän kerazi väged i tervut.
Bat’ale teht’he äjak-se erazvuiččid operacijoid, i hän eli vel 20 vott.
Rados vojiskijas častiš vodel 1945 hänele ol’d’he anttud medal’ ”Pobedas Germanijan päl”.
Nored min’orad  Konz finnad lähttihe, hö pand’he äi minįid miide agd’as, mise miide voiskile oliiž dügedemb nastupida.
Äi minįid oli pandud dorogal Süvär’–Šuutarv’, mugažo püudoil.
Mise hiitta minad, Šuutarves ol’d’he tehtud min’orįide kursad.
Kursįile män’d’he nored 16-18-voččed, enamb oli niiččid.
Zan’atijad män’d’he školas.
Kursįil openzihe 100 mest.
Kursįide pämez’ oli leitenant Gračov.
Kaikutte el’genz’, mida pidanob tehta i mitte nece om düged rad.
Kut sanutihe, min’oral om vaise üks’ ošipk.
Kaik, ken openzihe, loptihe kursad hivin.
Hiid ougotet’he hiitta minįid.
Suur’ min’orįide grupp oli d’agatud zvodįile.
Kaikuččes zvodas oli pämez’, otdelenįide pämehed i sanitarad.
Ottihe vaise nenid, ken hivin openzihe.
Muga ezmäiččen vzvodan pämehen oli Anna Kurganova, otdelenijan – Muza Kurganova i Anna Filatova, medradnikoin ol’d’he Taisia Zaiceva, Tan’a Griškina i toižed.
Kut vaise hö loptihe kursad, muga i zavottihe kävuda necile dügedale radole.
Pajatet’he ičeze armhid pajoid Ščorsan da Čapajevan polhe.
Kahtes päiväs 26.-27.
kezakud vodel 1944 miide agd’ oli osvobot’t’ud.
Nene ol’d’he sap’ornijad častid, kudambile pidi telustada nastupida voiskile.
Radod oli lujas äi, rad oli düged i holesine.
Pen’ ošipk, i sinei - surm.
No nored niiččed i prihad mänd’he varuta ičeze azz’ale.
Minale putui 15-vozne Liza Popova Šuutarvespei.
Naku, midä sanui hänen podrušk Jelena Spirkova:  – Homesel pajonke mö läksim hiitta minįid.
Nece tegihe Šokšun rindal.
Liza mäni minunke i sanub: ”Kut-se hengel om paha.
Embįi sel’genzoitta, a südäimes mittese säru om.”
A mina hänele sanun: ”Ala holdu, kaik liineb hivin, zavodim hilläšti rata.”
Tulim sijale i zavodim rata.
Teveres Liza nägišti kehkeran minan.
Kut opetihe, muga i tegim.
Ezmäks zavodim hiitta mad.
A siid vzrįv.
Nened minad ol’d’he pahemba kaikid.
Šaruižed let’he kaikihe polihe, i üks’ puutįi Lizan päha.
Ezmäks hän seižutihe, tegi äjak-se haškud i langen’.
Äjak-se minutad oli vel eläb.
Mö tegim perev’askan i uugotim händast mašinal lidnha.
Sigä hän i kol’.
Kaikile oli lujas paha, žal’ oli händast.
Äi oli ningomid slučajid.
Möhemba radol minįile putuiba Klava Ščerbakova Kaleigespei i Šura Spirkina Kušlega-posadaspei.
Kaks’ kerdad oli putnu minale Val’a Keml’akova (Lebedeva) Rozmegaspei.
Rahvaz käveltihe i erašti unohtel’t’he, mise kävudes ičeze madme voib puutta minale.
No elo mäni edemba, kodiš pidi kaiken tehta: ajada hougho, kävelta heinäntegole, kerata marjoid, obatkįid da senid, püütta kalad.
Minad da snar’adad void’he olda kus puutub.
Živatad mugažo puutelted’he minįile.
I nored min’orad mest käveltihe i ectihe minįid.
Minįile d’o puutįi äi norid, sikš nügud’ hiile pidi vaise lüuta minįid, panda rusked flagaine i ecta toižid.
A däl’ges d’o opįtnįjad min’orad flagįid möto hiittihe minįid.
Minįid keratihe ühthe sijaha – rovaha vai haudha, a däl’ges teht’he vzrįv.
Minįid oli äi.
Kaikuččel oli ičeze mehanizm i kakuččenke pidi rata eriži.
Puutta minale voi hot’ kus, siš sijas, eskai kus dumeid, mise minad ii voi olda.
Äi minįid oli Kakkarval i püudįil, posadan rindal.
Necil sijal radįi An’a Kurganovan vzvod.
Ühtel püudol oli lujas äi minįid.
Muga ii sanu hiitta kaikid minįid püudolpäi.
Sikš oli ottud detonacijan metod.
Tähassai necen püudon nimi om ”minnįi”.
Kaks’ vot kevädespei süguzehessei nored min’orad puhtastet’he ičeze man minįišpei.
Rad oli lujas düged.
Hiil ii olnu ved’ minoiskatelid.
Kaikuččel minutal voi puutta minale.
Rahvale pidi eläda i kävelta necil mal.
Kut voi uugotada norid ningomale dügedale radole?!
Ved’ niken ii tenu, pördatįi kodihe vai dät sinna.
Minoisketelid tod’he vaise päliči vodes.
A ku kaik oborudovanii oliiž, konz zavottihe rata, ka surmid-ki oliiž vähemba.
Konz pani ezmäšt lunt, radod loptihe.
Voin toi rahvale äjan gor’ad.
Äi pidi leta uudešti.
Nece pidi tehta lujas teravaidešti.
Necen täht pidi äi mecmaterialoid.
Voi toda Sibirišpäi, no nece oli edahan.
A Karjal om rindal.
Nored lähttihe lesozagotofkįile.
Rad oli düged.
Mec sort’he pilįil.
Niiččed da akad čaptihe oksid.
Rata pidi kahesa i enamba časud.
A sömäks oli maid da kartofin.
A erašti supal liibad ližaks anttihe.
No rahvaz män’d’he, rat’he, kaik vähemba meletad’he patriotizman polhe.
Tet’he da el’getihe, mise pidab rata.
Nored ka nored: mahttihe rata da aigad veslas mänetada.
Mušteltet’he edeližid vozid.
Ühten kerdan Zina Vas’kina (Jeršova) muštli: ”Konz Kaskezas hiitim minįid, Nast’a Kabakoval päs oli šuukįine paik.
Lendihe döl, paik zavodi šobaita.
A hän pöl’gastui, mise nece om min.
Hän kidastaškanzi ”vergat!”.
Kaik kaks’kümne mest langetihe male.
I däl’ges d’o möhemba el’genzim, mise iilä nimittušt minad, a nece šuukįine paik šobaidab.
Kaikile oli ilo.
Kaik zavottihe nagrda”.
Oli vessel, no i tuleskel’d’he mel’he ned, keda d’o iilä miideke, ken om puutnu minįile.
Äjan pahad näht’he nored: voinad i elod däl’ges voinad.
Zavottihe rata, konz heile oli vaise vižtoškime vot: ken mecas, ken kolhozas, ken splaval.
Ii olnu aigad opetaste.
Muštleb Valentina Ščerbakova Kaleigespei: ”Olim nored.
Tahtįihe tancįile mända, pajid pajatada podruškįideke.
A muštta iilä mida: d’ougįile panda iilä midä, vaise kulud galošid da i ned pidi norįižil sidoda, mise d’ougįišpei ii langetud.
Ii olnu mida päle panda.
Miš rossadnikale, siš i rahvaze.
El’genzim kaiken.
Voinan aigan oli paha elo.
Kuspei mamįile pidi otta sobid.
Kursad lopihe 9.
semendkud, praznikan päival.
Niiččil oli hivä mel’, mise pästtaze kodihe.
No vojenkom sanįi, mise vel om äi radoid.
Pidab küntta i semeta püudod, a minad vel venutaze mas.
I mö läksim püudole ecmaha minįid”.
Valentina Ščerbakova oli min’orįide komandas.
Zavottihe ecta minįid kolhozan püudoil Kakkarval.
Ezmäižel-žo päiväl puutįi minale Klava Ščerbakova.
Händast vöd’he Kaleigen bol’nicha.
Möhemba sigä hän koli.
Voiktihe, a homesel möst pidi rata.
Ku päivas nimida ii tehnus pahad, nece oli suur’ oza.
Sel aigal Kakkarv oli suur’ posad.
Niiččed eletihe erazvuiččiš pertiš.
Necil radol oli i Valentina F’odorova Kaskezaspei.
Mö openzimoi ühtes klassas finskijas školas i ištįim ühten partan taga.
Hän radįi kaks’ vott püudoil, eci minįid i däi eläb.
A nügud’ muštleb Šuutarven eläi A.
I.
Kottina: ”Pahad ol’d’he ned voded.
Ken käveli d’ougįil Kaskezaspei Kaleigehe, se muštab, mise dorogad rüunas oli äi koumįid.
Möhemba kaikid pan’d’he maha bratskijaha koumaha.
Minįile puuttihe i posadlaižed eläjad.
Kaik Kaleigen eläjad mušttaze necida aigad, i nikonz ii unohtagoi.
Äjad puuttihe minįile: ken-se kol’, ken-se däi invalidan”.
Siš aigaspei proidįi äi vozid.
Ken-se om d’o kolnu, ken-se om ravaz.
Kazdaze vunukad.
Ken-se eläb sid’ tähassai, ken-se om lähtnu edahan.
No kaik min’orad, ken om proidnu ningoman dügedan elon, kaikušti mušttaze ičeze norid vozid.
Mitte ii olnuiž hiil düged elo, sil aigal oli äi hiväd.
Om mida muštatelda.
Hö teht’he kaiken, mi oli hiiden väges, mise hiiden lapsil, vunukoil i pravunukoil elo oliiž paremb, mi hiil.
Kaikuččel ristitul om ičeze elo-oza i se pidab proitta ninga, mise oliiž mida muštta i starinoita norile.
Šuutarves 27.
kül’mkud vodel 1993 školan pertiš aveitihe memorial’nįjan loudan enččiden min’orįiden muštoks.
Kaik nened min’orad openzihe kursįil neciš pertiš.
Necile praznikale tul’d’he enččed min’orad lidnaspei i Vepsan volostin posadįišpei.
Praznikan lopus klubas mäni koncert, tod’he čajud kalitįideke.
Vasttihe vanhad sebranikad, oli mida muštta, starinoita.
Erasil nägihe kündled sil’miš.
Ühtes äjan proittihe.
Hö ol’d’he lujas nored.
A nece om kerdan igas.
Memorial’nįi loud oli tehtud Ordas, Kaleiges.
Naku lopihe-ki minun muštlosed voinan polhe.
Voinan lapsed oma toižed lapsed.
Vändod, bobaižed ol’d’he toižed.
Front mäni päliči miide posadįiš.
Kaikutte päiv oli täuz’ holid da miččid-se varastusid.
Voinan aigan äjil bat’ad, vanhembad velled, dedoid ol’d’he riktud vai kadonuded.
A mamad rat’he kolhozįiš homesespäi öhossai den’gita i lebuta, mise kazvatada i sötta miid.
Iisa lüuta ningomid sanįid, mise spasiboita miide mamįid.
Konz voin lopihe, rahvaz usktihe, mise uuz’ elo liineb paremb.
No ei kaikušti mänob muga, kut sina tahtįid.
Elo ii tehnuze kebnembaks.
Oli äi toižid dügedusid.
Mina ajoin opendusele lidnha.
Ii proidnu äi aigad i mina perdimįi tagaze.
Kolhozan elo oli düged.
Siš om kird’utadud äi častuškoid, muštatesid.
Mö kaik eläm ühtes kožmuses i kaičem ičeze tradicijoid i veroid.
Tänämbei Šuutarves om koume horad: vepsän rahvahan hor, veteranoiden hor i lapsiden hor.
Om vepsän etnografine muzei, rindal siižub Tučinįide pert’, kudamb oli todut Mägelpäi.
Neciš pertiš voinan aigan oli partizanįide štab.
Šuutarvehe tuloba rahvaz erazvuiččišpei sijišpei, kacuba, kut mö eläm.
Käveltaze bratskijale koumale, kus om pandud maha 45 saldatad, kudambid riktihe voinan aigan.
Muzejas om äi kird’aižid heimolaižišpei, kudambiden saldatad ol’d’he riktud miide mal.
Kezal vodel 1990 Šuutarves kerazihe kaik min’orad.
Kaikile oli ohvot mända Liza Popovan koumale.
Hän kol’ lujas noren.
Oli miting.
Veteranad tod’he änikoid hänen koumale.
Kluban rindal oli pandud palatk, kuspei haiži soldatįide kašal.
Stolovajan radnikad pašttihe kalitįid, vatruškįid, kurnikįid...
Kaik veteranad-min’orad ol’d’he kut kodiš.
Hö pagištihe, mušteltet’he nenid vozid i divihe, kut hö, mugomad nored, void’he tehta ningoman dügedan azz’an.
Veteranad spasiboit’he praznikan tegijoid kucundas i sanutihe äi lämid sanįid veteranoiden horale siš, mise ičeze pajil hö tod’he kaikile hiväd mel’t.
Vepsäks kändi Ol’ga Mironova

Jussi Rainio...
Tahtoin, miše nece nimi oliži muštos.
Tämbei starin hänen polhe om erazvuitte.
Necil vodel hänele täuduiži 100 vot.
Jussi Rainio sündui keväz’kun 23.
päiväl vodel 1914 Hel’sinkiš.
Jussi openzihe Hel’sinkin universitetas filologijan fakul’tetal i lopi filologijan magistraturan.
Opendusen aigan hän openzi suomalaiž-ugrilašt, suomen da vepsän kelid, a mugažo suomalaiž-ugrilašt fol’klorad, etnografijad i literaturad.
Voinan aigan Jussi Rainio eli i radoi Šoutjärven agjas.
Šoutjärvehe händast oigenzi suomen käskkund sügüzel vodel 1941.
Jussi hüvin tegi radon – kerazi äjan materialoid vepsän rahvahan polhe.
Sanun enamba, hänel oli sur’ armastuz vepsän kul’turaha, kel’he i rahvahaze.
Völ nor’aigan Jussi nägišti vepsläižen neičukaižen Ninan Šoutjärven küläspäi, mel’dui hänehe, voinan lopus oti händast Suomehe, nai.
Hö eliba äjan vot armastuses da kožmuses.
Voib meletada, Jussil oliba hüväd da melekahad opendajad.
Jussi tezi ei vaiše hüvin suomalaiž-ugrilašt, suomen da vepsän kelid, fol’klorad da vepsän rahvahan istorijad, no melevašti starinoiči da kirjuti sen polhe.
Neniš starinoiš nägui sur’ armastuz.
Ühten hänen opendajišpäi oli professor E.
A.
Tunkelo.
Hel’sinkin universitetas filologijan fakul’tetal hän lugi vepsän fonetikan istorijad, iče hüvin tezi sen materialoid, hüviš meliš openzi openikoid.
Jäl’ghe hänen starinoid vepsän man polhe, openikoiden mel’he tuliba mugoižed meletused: suomalaižiden heimrahvhaz, vepsläižed, eläb külän ühthižin zakonoiden mödhe, sures vepsän perehes om pämez’ – vanh bardakaz uk, händast kundleb kaik pereh ezmäižes sanaspäi, nored da vanhad, pämehel om ičeze sija perehen elos da stolan taga.
Konz sügüzel vodel 1941 Jussi Rainio tuli Šoutjärvehe, hänen sil’mile avaižihe sarnaline vepsän ma: korktad čomad pertid seižuiba jogen randoil, rostanil – vil’l’aitad, pupertiš kaik iknad oliba čomitesiš, katusen pälpäi kacuiba lindun vai hebon päd.
Paginoiš külänikoidenke Jussi tedišti paremba vepsän kel’t, kirjuti vepsän fol’klorad, rahvahan veroid, ajeli külid möto Šokšuspäi Kaskezahasai.
Parahimad Jussi Rainion abunikad oliba školan openikad da opendajad.
Ei üht kerdad vepsän mal školas mäniba konkursad, sen aigan keratihe rahvahaližid ozoitesid da toižid fol’kloran ozutesid.
Školan abul keratihe 9500 ozoitest.
Tedan kirjaspäi, miše sen aigan Jussi Rainio tegi suren radon vepsän kelen polhe, miše necil kelel voiži hüvin pagišta da hüvin lugeda.
Školan openikoile hän kändi pajoid vepsän kel’he, vaumiči da vedi surid praznikoid vepsän mal.
Vepsän muzejas oma kuvad siš aigaspäi.
Kuvišpäi hüvin nägub, kut äi rahvhast kerazihe praznikoile, kut norid, muga vanhoid-ki.
Praznikoid tehtihe čomiš sijoiš: jogen randal, küläs...
Äi rahvhast kargaiži horovodas, horad pajatiba pajoid.
Praznikad mäniba suomen flagan al.
Jussi Rainio kändi tekstoid suomen kelespäi vepsän kel’he: oficialižid tekstoid da papin pühäpaginoid, erazvuččid Biblijan paloid.
Konz vepsän male tuliba verazmaižed, Jussi ozuti heile küläd i starinoiči vepsän rahvahan elon polhe.
Voinan aigan hän äjan kirjuti vepsän istorijan da kul’turan polhe suomalaižihe lugendlehtesihe ”Hel’sinkin sanomat”, ”Suomen Kuvalehti” da toižihe.
Hänen kirjutesid voi lugeda lugendlehteses ”Vapaa Karjala”, a mugažo noriden da lapsiden lugendlehtesiš.
Kundelta Jussi Rainion paginoid vepsän kelel voi ”Aunuksen radios”.
Vodel 1944 Jussi Rainio ühtes Martti Airolanke da Aimo Turuženke tegiba vepsän openduzkirjan.
Voinan aigan vepsläižed ičeze mal openzihe suomen kelel.
A meles oli vedädä urokoid vepsän kelel.
Kirj ”Vepsän opas” läksi vodel 1945 i nikonz sidä ei kävutanugoi openduses.
Amu Rürik Lonin toi necen kirjan muzejaha.
Mö ozutam sen muzejan kävelijoile da starinoičem neciš istorijas, mitte mäni vepsän mal voinan aigan.
Vepsän opas-kirjas voib lugeda mugoižid tekstoid, miččid kirjuti Jussi Rainio: ”Änižlidn”, ”Vepsän rand”, ”Šoutjärv”, ”Šoutjärven pert’”, ”Kävuin besedale”.
Luged necidä kirjad i el’gendad, kirjutai hüvin tezi, midä kirjuti.
Tedan, miše jäl’ghe voinad-ki ičeze mal, Suomes, Jussi Rainio, ičeze igan äjan tegi, miše Suomes i toižiš maiš rahvhaz oliži tednu, ked oma vepsläižed.
Necen azjan Jussi tegi lujas hüvin.
Konz hän kerazi fol’klorad vepsän mal, hän kirjuti vepsläižiden küliden, jogiden, järviden nimid, toponimoid.
Vodel 1970 hän tugezi A.
Alkvistan mel’pidod kulehteses ”Sovetskoje finno-ugrovedenije” Šoutjärv-posadan nimen sündundan polhe.
Se tuli verbaspäi ”souta”.
Ende külä oli ülez joged, edahan Änižespäi, i sinna voili putta vaiše venehel, souta airoil lainhid vaste.
Nügüd’ tedomehil om mugoine-žo mel’pido Šoutjärven nimen sündundan polhe.
Vodel 1967 Jussi Rainio andoi vepsläižiden nimiden kogomusen, kus om 460 nimed, Suomen oppindan keskusehe, mitte keradab tedoid suomalaiž-ugrilaižiden keliden polhe.
Jussi Rainio tegi äi erazvuiččid oppindoid.
Hänel om kirjutadud kirjutez ”Vanh tervhuz’ Änižen vepsläižil”.
Necidä töd hänele abutiba kirjutada vanhad vepsläižed akaižed, miččed hüvin teziba, kut da mil voib abutada, konz mez’ läžub.
Pidab sanuda, miše nene tedod oma lujas tärktad meiden-ki aigal.
Vähä ken nügüd’ muštab vanhoišpäi mugošt abud: miččes läžundas, mitte heiniden lenh pidab joda.
Kirjutez ”Vanh tervhuz’ Änižen vepsläižil” om vepsän muzejas-ki, luged i muhadad, kut äjan teziba meiden vanhembad.
Jäl’ghe voinad Jussi Rainio ičeze akanke Ninanke ei üht kerdad oliba vepsän mal Šoutjärves.
Sid’ eli Ninan sizar Mel’nikovan Nastoi i äjad toižed, ked tunziba necidä pereht.
Vaiše pidab sanuda, miše mugoine aig ei tulend voinan jäl’ghe teravas.
Oli toine-ki aig, konz ei sand tulda.
Hüvä, miše nece paha aig om männu.
Voib olda muga-ki voib sanuda: ”Voin om voin, armastuz om armastuz”.
Minä mugažo vähän, no tunzin necidä pereht.
Sen aigan, vozil 1990, minä olin völ noren muzejan radnikan, vaiše lopin opendusen Petroskoin universitetas (istorijan fakul’tet), da voin pagišta suomen da vepsän kelil.
Mikš-se nügüd’ meletan, miše nece minun tedo tuli heile mel’he.
Šoutjärves meil oliba vastused.
Üks’ vastuz om minun meles nügüd’-ki, konz Jussi i Nina tuliba muzejaha.
Sen aigan muzejas radoi völ Rürik Lonin.
Jussi i Nina andoiba suren da tarbhaižen lahjan muzejaha – D.
M.
Puškinan käzikirjutesen, mitte oli kirjutadud vepsän man polhe vozil 1938-1942.
Istorii om mugoine...
Konz Toižeges koli D.
M.
Puškin vodel 1942, hän jäti ičeze radon Jussi Rainiole.
Vodel 1943 D.
M.
Puškinan leskiak Jelena Jegorovna Puškina andoi necen radon Jussile.
50 vot nece D.
M.
Puškinan käzikirjutez oli Suomes.
Jussi Rainio lugi tedoradon, se abuti hänen rados.
Hänen pereh kaiči sidä 50 vot i toi Šoutjärvehe vepsän muzejaha.
Nügüd’ nece tedorad om muzejas.
Jäl’ges minä tegin oppindan Toižegen agjas: löuzin D.
M.
Puškinan i hänen akan fotoid, kävuin heiden heimolaižiden pert’he, hö andoiba-ki nened fotod muzejaha, ozutiba sijad, kus seižui pert’ Toižeges Mägoc-mäthal da kus oma heiden kou-koumad udel kaumištol.
Minä lugin D.
M.
Puškinan käzikirjutesen, kerazin necen perehen kogomusen i kirjutin kirjutesen Prionežje-lugendlehtesehe.
Sen aigaspäi, konz minä ajan Toižegen agjaha I minunke oma matknikad, minä starinoičen necidä istorijad da ozutan heile nenid tahoid.
Naku muga minun pikaraine vastuz Jussi Rainionke jäti minun päha mugoižid lämid muštotesid i abuti rados.
Se lujas tuli minei mel’he, sikš pätin starinoita teile, kut üks’ vastuz voib antta mujada, mitte mez’ om läz sindai.
Sanun, miše muzejas oma vanhad Jussi Rainion kirjad, oma kirjeižed-ki, miččid kirjuti Jussi Rürik Loninale, Aleksandr Maksimovale, völ oma kaks’ fotoal’bomad.
Fotoal’bomoišpäi voib tedištada, miččed küläd oliba vepsän mal 70 vot tagaze, midä rahvhaz radoi sen aigan, miččed sured vepsän perehed oliba ende.
Muzei kaičeb Jussi Rainion lugendlehtesen kirjutesid, miččid hän kirjuti jäl’ghe matkad Šoutjärvehe vozil 1980-1990.
Znamasine om se, miše kaikuččen kerdan jäl’ghe matkad hän kirjuti surid kirjutesid da pani niihe fotoid: čomad vepsän pupertid, muhukahad vepsläižed...
Ičeze kirjutesiš hän starinoiči enččiš aigoiš da nügüdläižiš päiviš.
Hänen kirjutesiš oma melentartuižed istorijad, kaik om ühtes: hänen tedod, hänen mujud, hänen sil’miden nägend.
Konz hän kirjuti suomalaižile, hän andoi el’geta, miše vepsläižed da suomalaižed oma heimrahvahad, rindati vepsän da suomen kelid, sanui, miše vepsläižed eläba läz.
Ühtes lugendlehtesen ”Suur Keuruun sanomat”-nomeraspäi, elokun 14.
päiv 1980 v., lugin Vepsän rahvhaližen horan polhe, miše se pajatab 1936.
vodespäi, vodel 1968 hor oli Suomes, Hel’sinkiš.
”Hüvä oliži kucta horad udes Suomehe da Keuruulle”.
Lugin kirjeižid, nügüd’ ned oma muzejan dokumentad.
Ühtes kirjeižes Jussi kirjuti Rürik Loninale vodel 1982, miše hän ühtes Ninanke oma ihastuses Rürikan azjas, muzejas.
Sanub, miše vepsläižile tuli sur’ oza, miše ”sinä (Rürik) tulid lidnaspäi tagaze vepsläžidennoks.
Ei kaikutte voib kerata fol’klorad, el’geta sidä.
Ei kaikutte voib tehta muzejad.
Meil minä en teda mugošt mest”.
Toižes kirjeižes, Jussi mugažo kirjutab Rürikale vodel 1993, hän tedotab, miše Tallinnas läksi kirj ”Vepsa vanasönad”, i enamba siš om muštatesid Änižen vepsläižišpäi, oigenzi sinna Annan da Rürik Loninoiden materijaloid da ičeze muštatesid Jussi Rainio.
Neciš kirjeižes Jussi sanub, miše kül’mkus hän oli sügüz’prazdnikal Kalevalan sebras.
Sid’ hänele anttihe medal’ i diplom siš, miše hän kerazi vepsän fol’klorad, kirjuti kirjoid vepsän kul’turan da toponimikan polhe.
I edeleze, konz Jussi Rainio oli jo 74-vozne, hän eci uzid tedoid vepsän rahvahan polhe.
Muga, kirjeižespäi, miččes Jussi kirjutab Rürikale, vodel 1988 tal’vkus, voib tedištada, miše Jussi lugi muštatesid, miččid kirjutiba openikad voinan aigan.
Hän i Nina ei voinugoi el’geta niid.
”Voib olda, sinä, Rürik, void el’geta da abutada minei”.
Meletan, miše necidä nimed pidab muštta.
Nece om hüvä elon da radon ozutez.
Üleižen ičeze igän olda ühtes rados, navetta ičeze azjad da antta necidä armastust toižile.

Meid,vepsläižid, ei ole lujas äi.
Meid ühtenzoitaba ühteiččed praznikad, koncertad da toižed vepsän kul’turaha sidotud azjtegod.
Sikš meiden ahthas ümbärduses läz kaikutte tedab toine tošt.
Nu, a ku ei teda keda-se, ka konz-ni kuli kenelpäi-se hänen nimen vai familijan.
Ken pohjoižvepsläižišpäi ei teda aktivišt našt, Randaine-ansambl’an ühtnikad, L’udmila Aleksejevad, kudamb openzi vepsän kel’he ei üht sugupol’ved.
L’udmila F’odorovna Aleksejevan jured oma Išanišpäi.
Tatan familii-ki oli Išanin.
No kazvoi L’udmila F’odorovna Šoutjärves, kuna kaik pereh ajoi elämaha, konz hän oli völ lapsen.
L’udmilan ližaks Stepanida F’odorovnal da F’odor Andrejevičal Išaninoil oli völ nel’l’ tütärt da poig.
Lämil sanoil L’udmila F’odorovna johtutab laps’aigad:  – Perehes mö elim kožmuses.
Mitte-se vessel meil oli elo.
Hot’ em ištnugoi radota, kaikuččel oli mitte-se azj: ken vet kodihe tob, ken haugoid...
joudajad aigad kaik-se oli äi.
Ved’ siloi ei olend ni televizoroid, ni internetad.
Vändim, pajatim, kävuim toine toižennoks adivoihe.
Em ridelnugoi.
Kazvoim kaik ühtes.
– Nacein, siloi küläs norid oli lujas äi...
– Ka!
Šoutjärves siloi oli kaks’ školad.
Muga äi lapsid oli.
Augoitižškol oli eriži.
A mö openzimoiš toižes školas.
Se oli kaks’žiruine.
Läz školad oli linma, kus mö kazvatim erazvuiččid jur’kazvmusid da änikoid.
Meile oli lujas mel’he rata mal.
– A om-ik kaičenus Išaniš teiden pert’?
– Sigä om kaks’ pertid, kus eliba kaks’ maman sestrijad.
Mö paksus ajelem sinna, kävum kaumoile.
Baboi da dedoi maman polespai om pandud maha sinna.
Nügüd’ neciš posadas vaiše ühtes pertiš elädas kogonaižen voden.
Toižed tuleskeleba vaiše kezaks.
Elo sigä ani toine om.
L’udmaila F’odorovnan baboi da dedoi maman polespäi koliba jo amu, konz hän oli völ penen.
Vanh vanhembiden pert’ nügüd’-ki seižub Šoutjärves.
L’udmila F’odorovnal om taht ajada elämaha sinna.
No nece uništuz völ ei tulend eloho.
– Šoutjärv’ om minun pen’ kodima.
Vanhembiden pert’ om lujas vanh, no pidab sidä kaita.
Mö äjan aigad mänetam kezapertiš, mitte om Besovcas.
No kaikuččen kezan naprim ajada Šoutjärvehe-ki.
– A kut putuid Petroskoihe?
Siloi, konz lopid školan?
– Ka, školan jäl’ghe.
– Eli-ik teil ken-ni läheližišpäi lidnas?
Oli-k jüged norele neiččele putta küläspäi lidnaha?
– Minei ei olend jüged tulda elämaha lidnaha.
Sikš ku minun kaks’ sizart jo eliba Petroskoiš, minä zavodin eläda Val’a-sizarenno.
Zavodin opetas pedagogižes institutas augotižškolan opendajaks.
No openduz mäni pigai, olin jo mehel, a opendajan radod ei olend siloi, sikš putuin toižele radole, mitte ei olend sidotud sadud professijaha.
– Ei-ik olend žal’, miše ed radaškandend opendajan?
Oli-k norudes taht tehtas opendajaks?
– Konz läksin opendamhas institutha, ka tahtoin rata školas, rata lapsidenke minei oli lujas mel’he.
Vodel 1991 tulin radmaha opendajiden institutha.
Naku siloi-ki zavodin opeta vepsän kel’t.
No siloi hüvin en pagižend vepsäks.
Hot’ minun vanhembad kodiš pagižiba vaiše vepsäks.
No vepsän kel’ oli meil meles.
Školas vepsäks pagišta ei sand.
Sikš vepsän kel’t mö kaiken el’genzim, no em pagižnugoi.
A konz zavodin kävutoitta radol vepsän kel’t, ka siloi vastsin Valentina Rogozinan da toižid...
heidenke minä zavodin-ki pagišta kelel.
Minei oli lujas mel’he, miše lapsed muga hüvin tedaba mamankel’t.
Voden minä radoin opendajiden institutas, sigä vedin kursid, da kaks’ vot radoin pedagogižes institutas vepsän kelen opendajan.
Vodel 1993 Svetlana Pas’ukova sanui minei, miše pidab leta vepsän rahvahan kul’turad da kel’t.
I minä jätin ičein radon lidnankeskižen ühtenzoitusen keskuses (nügüd’ om ”Rostelekom”).
Sil aigal ei olend lujas äi vepsänkeližid materialoid opendusen täht.
Rates opendajiden institutas L’udmila F’odorovna tegi tekstoiden kirjan, grammatižid tablicoid, kartaižid živatoiden nimidenke, miččiden mödhe sid’ üläopištos opetihe vepsän kel’t.
”Vodes voib tehta lujas äjan,” – sanub L’udmila F’odorovna.
– A ken völ oli teiden openikoiden keskes?
– Ezmäižen oli Valentina Rogozina, toižen – Svetlana Kikinčuk i völ oli Nadežda Lebedeva.
Oliba völ openikad opendajiden insitutas, heil oli augotižkursid, heiden keskes oli Lana Migunova, Tan’a Gorškova, Nad’a Kukojeva i äjad toižed.
Opeta oli jüged.
Materjaloid vepsän kelel oli lujas vähä.
Kaik tegendad minä vaumičin iče.
– Kut enččel opendajal tahtoin küzuda, omik vepsän kelel tulii aig?
I mišpäi se ripub?
– Nece om hüvä, miše vepsän kel’ oli letud.
Miše vepsläižil om radio, televidenije, lehtez vepsän kelel.
No meletan, miše oli mugoine aig, mitte oli mänetadud tühjaks.
Ližaks, tariž, miše oliži toižidki sijoid, kus nügüdlaižed universitetan pästnikad voižiba rata.
– Kus, ozutesikš?
– Olen mugošt mel’t, miše amu jo tarbiž oli zavodida opeta vepsän kel’he lapsid päivkodiš.
– I völ om üks’ jüged küzund teile: midä meletad kirjkeles?
Teiden vanhembad kodiš pagižiba paginal...
Mittušt mel’pidod oled, abutab-ik kirjkel’ kehitoitta da kaita vepsän kul’turad?
– Openzin openikoid kirjkel’he, iče-ki openzimoi pagižmaha kirjkelel.
Lujas äjan minä otin neciš kelespäi.
Tedištin grammatikad.
Olen otnu paginaha äjan uzid sanoid, miččid ende mö pagižim venäks.
Nügüd’ pagin om vepsläine.
Uded sanad tegeba kel’t bohatambaks.
– Om-ik jüged otta paginaha uzid sanoid?
– Minei ei olend jüged, sikš ku openzin niid ühtes openikoidenke.
No meletan, kenen-se täht nece ei ole kebn azj.
L’udmila F’odorovna Aleksejeva läksi mehele, konz openzihe nelländel voz’kursal.
Hänen mužik Vasilii Aleksejevič om sündunu Vologdan agjaha.
Vasilii Aleksejevič mugažo tuli opendamhas Petroskoihe.
Tägä hö tundištoitihe-ki.
Vasilii Aleksejevič ei teda vepsän kel’t, no lujas navedib kundelta, kut vepsäks pajatab hänen ak.
Nügüd’ heil om kaks’ poigad.
Vanhembal om kaks’ last.
Molembad opendaba suomalaiž-ugrilaižes školas vepsän kel’t.
Paksus hö baboinke ühtneba erazvuiččihe konkursoihe da festivalihe, saskeleba niiš lahjsijoid.
Surel armastusel lapsed ajaskeleba vepsän male.
Vaiše koumeks vodeks L’udmila F’odorovna jäti ičeze radon Rostelekomas, sid’ pördihe radmaha tagaze.
Sišpäi-ki läksi lebule.
No kaik-se elo pördutab händast opendajan radole.
L’udmila F’odorovna sanub: ”Ezmäi radoin üläopenikoidenke, sid’ oldes lebul nel’l’ vot radoin školas, sid’ lapsiden kodiš, a sen jäl’ghe lapsiden päivkodiš.
Jumal kuti pästi mindai läbi kaikiš opendajan radon etapoiš”.

Necidä ristitud minä tedan jo enamba 23 vot.
I om žal’, miše en mušta meiden tundištoitust.
Om žal’, miše en mušta, kut hän säti terven i muhahti, konz nägišti mindai ezmäižen kerdan.
Sikš zavodin starinoita sen polhe, midä tedan.
Nece neičukaine om sündunu Toižeges vepsläižes kanzas.
Tat kaiken elon radoi mašinan vedäjaks, mam radoi möjan da buhgalteran.
Nene oma veronmugoižed sovetskijad ristitud, hüväntahtoižed i avoinsüdaimeližed tabal.
Vaiše hö voiba kazvatada mugošt ristitud, antta hänele parahiman, mi oli heiden südaimiš, opeta abutada toižile pakičemata nimidä sen sijas.
Nece oli heiden ezmäine laps’.
Vanhembad andoiba neičukaižele nimen Ol’ga.
”Ol’ga” endevanhal skandinavijan kelel znamoičeb ”püha”, ”vauvaz”.
En meleta, miše vanhembad teziba siloi, midä znamoičeb nimi, no meletan, miše hö oma andnuded nimen oikti, ei uhtei.
Muga nece neičukaine mäni elodme lahjoiten ristituile ičeze lämäd.
Konz Ol’gad todihe päivkodihe, hän pagiži vepsäks, ei tedand ni üht sanad venäks.
Siloi hänen mam pagiži Ol’an babanke, miše pidab opeta last venän kel’he.
A baboi sanui vastha ”Minä ičein kel’t en vajehta!”.
I tarbiž sanuda hänele ”sur’ spasib”, spasib siš, miše kaiči kel’t ičeze kanzas I openzi navet’t’a sidä.
Ol’a openzihe 8 klassad Kalagen školas da vanhembiš klassoiš Šoutjärves (siloi lapsed Šokšuspäi da Kalagespäi lopihe ühesanden i kümnenden klassad Šoutjärves).
I kut tedan, Ol’ga nikonz ei olend parahiman openikan.
Aigoiš hänen nägu om pahidunu.
Panda päle sured mustad očkad oli huiged, a sanuda, miše nägeb hondoin varaiži.
Muga i ištui hän tagapartal školas, ei ehtind opetas hüvin.
Ol’ga tahtoi tehtas kirjišton holitajaks.
Rad om tün’, melentartuine.
No meiden elo-oza navedib nagrda meiden tahtoid, i tegeb kaik ani toižin.
Openzi Ol’ga radmahttehnikumas lapsidenkacujaks, i sen jäl’ges händast oigetihe radmaha Šoutjärven päivkodihe.
Vaiše läz 20 vot jäl’ghe Ol’ga tedišti, miše konz tehnikumas oigetihe radho, Ol’an mam zvoni sihe i pakiči, miše hänen tütärt oigetižihe kuna-se läheli kodiküläd.
Tägä hän vastsi ičeze mužikan, läksi mehele i jäi tännä elämaha, ičeze kodikülän rindal.
Vodel 1987 hän sünduti ezmäižen lapsen.
1990-vozil elo Venämal oli jüged.
Ristitud elibä, kut voiba.
Oli jüged Ol’gan-ki kanzale.
Miše hot’ kut-se sötta kanzad, Ol’ga zavodi pidädä lehmäd.
Nece ei ole uz’ azj hänen täht, sikš miše vanhembil kaiken igän oli lehm.
Konz pidäd živatoid, tarbiž äi väged i aigad.
Ol’ga heraštui lujas aigoiš.
Rad zavodihe seičeme časud homendest, a sen edes pidi völ sötta, lüpsta lehmäd i keza-aigal ajada sidä omaluižele.
Mugažo radon jäl’ges-ki pidi otta lehmän omaluiželpäi, söttä da lüpstä.
Emäg lujas navedi ičeze živatad.
Kezal oli heinäntego.
Ezmäks heinäntego tehtihe Ol’gan kodiküläs: haravoitihe heinäd, keratihe sidä satoihe, sid’ kegoho.
No möhemba ristituiden sijaha tuli mašinoid.
Heinäd vedihe mašinoil.
Tegihe vähäšt kebnemba, no holid üks’kaik täudui emägale.
Pidi löuta traktoristad, zvon’da, kožudas, sid’ löuta mašinad, miše vedäda heinäd, vaumita sija heinän täht, löuta radnikoid, sötta heid.
I radon suremb pala veri Ol’gan hardjoile.
Völ sil jügedal aigal kazvatadihe kartohkoid, morkofkoid, rusttoid jurid, kapustad i äjan tošt.
Pidi ezmäks vaumita linmad, ištutada kazvmusid, kütktä, vagota, valada, kaida, kerata.
Kartohkpöudod oliba sured, i kaik kanz radoi sil kacmata om-ik nece lebupäiv vai muupäiv.
Kezan lopus i sügüzel ristitud käveliba mecha keradamha marjoid i senid.
Ol’ga nügüd’-ki lujas navedib kävelta mecha kut keradamha marjoid, senid, muga henkta-ki veresel il’mal, kundelta linduiden pajatandad.
Nece om lujas hüvä emäg, keitäb lujas magukahašti i aigas.
Konz mužik tuleb radolpäi, ehtlong om jo stolal.
Tal’veks Ol’gan karzn’as om kaikenlaižid soladusid i marjkeitusid.
I hot’ nece kanz nikonz ei olnu bohat, adivoiden täht saba stolale kaiken, mi om jäškapas i karzn’as.
I pidab sanuda, miše adivoid neciš kodiš kaiken igän om lujas äi: i läheližid, i sebranikoid, i ühtesradnikoid, kut Ol’gan, muga hänen-ki mužikan i lapsiden.
Jo läz kümned vot Ol’ga pajatab vepsläižes horas.
I nece om hänen armaz azj.
Jügedan radpäivän jäl’ges hän rigehtib repeticijale.
Hän lujas navedib ajada horanke matkoihe Venämadme i verhiže maihe.
Tuleb kaiken matkoišpäi hüviš meliš.
Matkoiš hän tundištoitase melentartuižidenke ristituidenke, tedištab midä-se ut, da om kosketusiš horan ühtnikoidenke.
Nikonz en ole nähnu händast azjata.
Radod kaiken täudub.
Kevädel pidab vaumita linmad, kezal kazvatada jur’kazvmusid, sügüzel tehtä varhapanendoid, a tal’vel Ol’ga navedib lujas kudoda ehtoidme, lebupäivil huzaita suksil.
Nece lapsidenkacui lujas navedib lapsid.
Ičeze lapsid Ol’gal om vaiše kaks’, poig da tütär.
No toižid lapsid hänen kodiš om enamba.
Lapsed saba neciš pertiš tarkut i hol’t, i se ei ripu sišpäi, om-ik läheližiden vai vähätutabiden ristituiden laps’.
Lapsed ei oleskelkoi verhad.
Kaiken igän hänen kanzan pertiš om živatoid.
Lehmäd jo ei ole, no kažid da koirid om kaiken.
Ka i mugoine ristit ei voiži eläda živatoita.
Minä en teda parahimad mest mirus.
Ol’ga om lujas hüväsüdäimeline ristit, hänen südäin om avaitud kaikile.
Hän lahjoičeb ristituile muhud i hüväd mel’t.
Hänennoks voib tulda i pakita abud vai nevondad.
En mušta, miše konz-ni hän küksnuiži keda-se.
Prost’kat mindai, miše ičein starinan augotišes minä en sanunu nimidä hänen irdpoližen nägon polhe.
Meletan, tö jo muga-ki olet el’gendanuded, miše nece om kaikid čomemb ristit mirus, kut südaimel, muga hengel-ki.
A konz ristitul om čoma heng i hüvä südäin, modol hän kaiken linneb čoma.
Minä navedin necidä ristitud enamba kaikid meiden mal.
Mina loičen Jumalale, miše kaikaha händast, miše antkaha hänele väged.
Minä sanun Hänele ”spasib”, miše lahjoiči mirule mugoižen ristitun.
Minä navedin pagišta Ol’ganke lujas, i mi vanhembaks tegemoi, ka kaik lujemba i lujemba navedin.
Armastan, konz hän muhaidab.
Minä kaiken küzun hänel nevondoid.
I minä olen kaikid ozakahamb, miše voin nimitada necidä ristitud MAMAKS.

Vepsän kul’tursebr registriruitihe Karjalas vodel 1989 sügüz’kun 4.
päiväl.
Sen tegijoin oliba kahten konferencijan ühtnikad – Järvidenküläs (vodel 1987, kezakus) da Petroskoiš (vodel 1988, redukus).
Niiden keskes oliba Karjalan tedoakademijan Kelen, literaturan da istorijan institutan päradnikad Zinaida Strogal’ščikova da Nina Zaiceva, Petroskoin universitetan docent Maria Mullonen, Šoutjärven muzejan radnikad Rürik Lonin da Aleksandr Maksimov, kirjutai Anatolii Petuhov Vologdaspäi, Šoutjärven školan pämez’ Roza Maksimova i toižed.
Vepsän kul’tursebr ičeze radon augotišes om tehnu mugoižid päprioritetoid, kut kul’turan, kirjamišton i kelen udessündutand, kus päsijal om olnu škol, tugen ecind, ezmäi kaiked vepsän rahvahan etnižiden elotahoiden täht; erazvuiččiden zakonoiden kävutand, miččed abutaižibaba kaita vepsän rahvahan kel’t i kul’turad.
Tahtoižin johtutada, miččid znamasižid da tarbhaižid azjoid Vepsän kul’tursebr tegi kahteskümnes vides vodes ičeze rahvahan da kelen hüvüdeks.
Vozil 1987–1988 zavottihe opeta vepsän kel’t Šoutjärven da Kalagen školiš.
Vodel 1989 Karjalan ministroiden nevondišt vahvišti vepsläižen kirjamišton.
Kezakus Šoutjärves Vepsän kul’tursebr tegi ezmäižed vepsän kelen opendajiden kursad, miččid vediba kul’tursebran ühtnikad.
Vodespäi 1990 Karjalan radios, möhemba telenägudeses-ki zavottihe vedäda vepsänkeližid paginoid.
Vodel 1991 paindihe vepsläine ”Abekirj” da Lugem i pagižem vepsäks -openduzkirj toižen klassan täht.
Niid tegiba Nina Zaiceva da Maria Mullonen.
Petroskoin universitetas tehtihe karjalan da vepsän keliden kafedr, kudamban pohjal ühtes suomen kelen da literaturan kafedranke vodel 1994 tehtihe Baltianmeren suomalaižiden keliden da kul’turan fakul’tet.
Kommunist Prionežje-lehteses paindihe ezmäine vepsänkeline lehtpol’, miččespäi om sündunu nügüdläine Kodima-lehtez, miččes ezmäi radoiba vaiše kaks’ mest: Nina Zaiceva da Nikolai Abramov.
Vepsläižen, suomalaiž-inkerilaižen, karjalaižen kul’tursebroiden pakičendoiden pohjal da heiden radon täht avaitihe Petroskoin rahvahaline kul’turkeskuz.
Vodel 1992 Vepsän kul’tursebr da Juminkekosebr tegiba ühthižen ”Vepsän kul’turan voden”.
Oli vahvištadud vepsän rahvahan flag.
Tehtihe ezmäine literaturine konkurs niiden täht, ken vaiše zavodi kirjutada vepsän kelel.
Parembid töid paindihe Carelia-kulehteses da Kodima-lehteses.
Neciš vodespäi zavottihe tehta vepsän kelen tedajiden konkursoid.
Vepsläine delegacii ühtni Venäman suomalaižugrilaižiden rahvahiden ezmäižehe surhe suimaha da suomalaiž-ugrilaižiden rahvahiden ezmäižehe mirun kongressaha.
Vodel 1994 paindihe Nina Zaicevan da Maria Mulložen Ičemoi Lugemišt-openduzkirj.
Karjalan pedagogižes universitetas tehtihe karjalan da vepsän keliden erišt.
Paindihe ezmäine Nikolai Abramovan Koumekümne koume-runokogomuz.
Nece kirj oli ezmäine hašk vepsänkeližen literaturan sündundas.
Edel sidä Anatolii Petuhov da Vasilii Pul’kin kirjutiba ičeze literaturižid starinoid vaiše venäks.
Oli mugoine tundmuz, miše vepsänkeline litertur jo ei voi sünduda-ki.
Vodel 1994 Petroskoiš avaitihe suomalaižugrilaine škol.
Kaik tahtnikad siš vodespäi voiba opeta vepsän kel’t ezmäižes klassaspäi.
Vodel 1996 praznuitihe vižsadad vot siš aigaspäi, konz ezmäižen kerdan johtutadihe Änižröunan vepsläižid külid.
Ühtes Rahvahankeskeižen Biblijan kändmižen institutanke vepsläižiš küliš oli tehtud Lapsiden Biblijan prezentacii, miččen kändi Nina Zaiceva.
Nece oli ezmäine mugoine pit’k prozakirj, mitte abuti libutada vepsläšt hengelišt elod ülembaižele pordhale, abuti kazvatada kirjkel’t, ližata sihe uzid sanoid, vahvištoitta kirjkelen tradicijoid.
Vodel 1997 vepsläižid ottihe Barenc-regionan igähižiden rahvahiden keskhe.
Vepsän kul’tursebran ezitajad tuliba Radgruppaha, kudamb holdub Evro-Arktižen regionan igähižiden rahvahiden küzündoiš.
Vodel 1998 paindihe Anna Kottinan, Aleksandr Maksimovan i Nina Zaicevan Meiden sana-kirj lugemišton školiden täht, mitte om nügüd’-ki armaz kirj Änižvepsän školiden keskes.
Vodel 1999 Petroskoiš vedetihe ezmäine kodikeliden tundijoiden olimpiad.
1999–2003 – nenil vozil Barenc-regionan grantoiden abul tehtihe Vepsläine kantele-, Kalagen kel’peza-, Vepsän kelen tundijoiden kanzkonkursad-, Parahim lehtmehen kirjutuzto vepsän kelel vai venän kelel vepsläižiden polhe-, Vepsläižen rahvahan sädon omblemižen udessündutand-, Vepsän kelen nedal’-projektad, kus organizatoroin oli Vepsän kul’tursebr.
Vodel 2000 vepsläižid pandihe Venäman igähižiden vähäluguižiden rahvahiden lugetišhe.
Vepsän kul’tursebr tegihe Venän Federacijan Pohjoižman, Sibirin da Edahaižen Päivnouzmbokan igähižiden rahvahiden associacian ühtnikaks.
Kümnes vodes päliči (vodel 2002) Vepsän kul’tursebr da Juminkeko-sebr tegiba uden ühthižen ”Vepsän kul’turan voden”.
Necil vodel paindihe uzid kirjoid: fotokuviden al’bom ”Kodima.
Vepsänma” vepsänkeližiden runoidenke, lapsiden ”Kalevala” (vepsäks kändi Nina Zaiceva), ”Vepsänman sarnad”, miččid kerazi Elias Lönnrot XIX voz’sadal, udes paindihe Elias Lönnrotan dissertacii vepsän kelen polhe.
Kul’turvoden tarbhaižen azjtegon oli vepsläižiden kirjutajiden I runoilijoiden ezmäine mirun konferencii Kuhmolidnas (Suomenma).
Vodel 2003 vepsläižen norišton Vepsän vezadsebr tegi ezmäižen Vepsläine Čomuz’-konkursan.
Siš aigaspäi čomuden konkursad ”Pohjoižman tähtaz” suomalaiž-ugrilaižiden neiččiden keskes mäneba kaikuččel vodel.
Vozil 2004–2005 Vepsän vezad-sebr tegi Vepsän sai-etnografižen fil’man, mitte sai ezmäižen sijan Deb’ut-nominacijas rahvahankeskeižel Suomalaiž-ugrilaine mir-telefestivalil.
Vodespäi 2006 vepsläižed oma Pohjoižen, Sibirin i Päivnouzman igähižiden vähäluguižiden rahvahiden lugetišes.
Vodel 2007 sulakun 24.
päiväl Petroskoin suomalaiž-ugrilaižes školas Vepsän kul’tursebr ühtes Rahvahankeskeižen Biblijan kändmižen institutanke vedi vepsänkeližen Uden Zavetan prezentacijan.
Kändmižrad oli äjiden vepsän kelen tundijoiden satuz (radgruppan ohjandajan i pohjtekstan kändajan oli filolgijan tedodoktor Nina Zaiceva).
Paindihe Nina Zaicevan da Maria Mulložen Uz’ venä-vepsläine vajehnik, miččes om ezitadud vanh i nügüdläine kel’vaihišt.
Paindihe uz’ openduzkirj ”Vepsän kel’-1”.
Sen tegijad oma Nadežda Kukojeva i Marina Ginijatullina.
Neciš kirjaspäi om zavottud uziden vepsänkeližiden openduzkompleksoiden tegemine.
Vozil 2007–2008 Suomen kul’turan fondan abul tehtihe kel’lagerid Šoutjärv- da Vidl-küliš.
Vodel 2008 sulakun 24.–25.
päivil Petroskoiš mäni regionankeskeine Vepsläižed – Venäman igähine vähäluguine rahvaz: kaičendan da kehitoitandan perspektivad-tedokonferencii, kuna tuli vepsän kelen, istorijan da kul’turan tedomehid, ohjandajid da specialistoid Karjalaspai, Piterišpäi, Piterin da Vologdan agjoišpäi, adivoid Suomespäi da Norvegiaspäi.
Oli paindud SD-diskad: ”Vepsän rahvahan sarnad”, ”Noid” artfolk-gruppan pajod.
Vodel 2009 paindihe ezmäine ”Vepsläine kalendar’”, miččel oli kul’turkalendarin znamoičend.
Se tundištoiti kaikid lugijoid vepsän rahvahan znamasižiden datoidenke.
Prezidentan grantale vedetihe kel’lagerid vepsän mal: Šoutjärves (Karjala), Vidlas (Piterin agj), Kujas (Vologdan agj).
Vidlas oli tehtud seminar, miččel pagištihe kel’lageriden satusiš da vepsän kelen opendamižen problemoiš.
Vodel 2011 oli paindud Vepsläižed sarnadkogomuz da neniden sarnoiden SD-disk.
Tehtihe regionkeskeine Vepsläine sarn-festival’-konkurs.
Paindihe ezmäine Verez tullei-al’manah vepsän kelel.
Sen znamoičend om ani sur’, sikš ku se ozuti, miše vepsän-ki kelel voib tehta surid tekstoid, painda al’manahid.
Al’manahan toimitajin oliba Marina Ginijatullina, Nina Zaiceva da Irina Sotnikova.
Olga Žukova tegi pajo- i runokirjan penile lapsile (2011), mittušt nügüd’ kävutadas školiš.
Vodel 2012 vedetihe ühtes Juminkekonke (Kuhmo, Suomi) Vepsän kul’turvoz’ jo koumanden kerdan.
Necil vodel oli tehtud äi erazvuiččid azjoid.
Oli paindud Nina Zaicevan i O’lga Žukovan Käteške käbedaks kägoihudeks-voikuiden kogomuz notidenke.
Nece oli ezmäine mugoine sur’ kirj, miččes om ozutadud vepsläižiden hengeline kul’tur.
Nina Zaiceva kävutades nenid tekstoid i äi toižid rahvahaližid pajoid, sarnoid, legendoid, istorijaližid tedoid, kirjuti Virantanaz-eposan.
Nece oli znamasine hašk vepsläižen literaturan sirdändas edehepäi.
Eposan kirjutai Nina Zaiceva tegi sen-žo voden kebnenzoittud eposan versijan lapsiden täht.
Kuvid epos-kirjoiden täht tegiba Aleksei Maksimov da Irina Sotnikova.
Aleksei om jo tetab kuvitai.
Ičeze aigan, 2003.
vodel, hän tegi kuvid vepsänkeližen Kalevalan täht.
Irina Sotnikova, Kodima-lehtesen pämez’, tegeb necil tel ezmäižid haškuid, i nägub, miše hän om äipoline naine, kudambale om anttud äi erzvuiččid lahjoid elos.
Vodel 2013 Kodima-lehtez praznuiči 20-voččen jubilejan.
Kodima nenil vozil kazvoi, tegihe  politižen, rahvahaližen da literaturižen arenan.
Karjalan Rahvalaižes teatras ozutadihe Vauktad uned-monospektakl’ vepsläižiden runoiden mödhe.
Nece oli ezmäine teatrozuteluz vepsän kelel, kus päroliš oli vepsläine neižne Galina Baburova.
Piterin agjas Pöudon rajonas Enarv’-küläs mäni Piterin agjan Vepsläižiden elo nügüd’-suim, kus oli ühthevedotud vepsläižiden satusid da problemoid.
Vepsläine Noid-fol’klorgrupp pästi videoklipan.
Se oli tehtud vepsläižen Voik-svadibpajon mödhe.
Šokšun školas da Kalagen päivkodiš zavottihe vepsän kelen opendamine.
Oli ”Suomalaiž-ugrilaižiden heimrahviden päiväd” Estin da Vengrian maiš.
Vengrian mal Budapešt-lidnan universitetas mäni ”Vepsän kul’turan nedal’”.
Suomen mal Helsinki-lidnas oli Virantanazeposan suomenkeližen versijan prezentacii.
Eposan kändiba suomen kel’he Ol’ga Zaiceva da Markku Nieminen.
Vepsläine tedomez’, eposan tegii Nina Zaiceva eziti ičeze suomen keližen eposan versijan necil vastusel.
Kaik nene ozutadud azjad sirdäba vepsläižiden elod edehepäi, abutaba sidä udessündutada da eläbzoitta.
Ka, oliži hüvä, ku neche eloho ühtniži enamb vepsläižid, miše meile ei oliži üks’kaik meiden edembaine elo, miše meiden vastused Karjalan rahvahaližes keskuses, kus radab vepsänkeline Paginklub (vedäi om Larisa Čirkova), oližiba aktivižembad, miše lapsil da vanhembil oliži taht pagišta da opeta vepsän kel’t.
Nimitadud azjtegod ozutaba, miše konz mö olem ühtes, ka voim tehta äjal enamba.
Ka puhuškandem ühthe hil’he, miše vepsläižiden elon lämoi palaiži da ei sambuiži.

Vozil 2010-2012 radoi mugoine projekt, miččen nimi anglian kelel oli ELDIA vai vepsäks ”Äikeližuz’ kaikiden täht”.
Vähähluguižiden rahvahiden kelenmaht kadob, kanzoiš ei sirtkoi kelenmahtod norembile kanznikoile-perehnikoile.
Kel’ sambub, sen ühtes sambub rahvaz-ki.
Linneb-ik, eläškandeb-ik edeline mir ilma vepsän keleta, se rippub jogahižes vepsläižespäi, hänen melespäi, hänen kacundaspäi tulijaha aigaha.
Projektan materialan keradandaha ühtniba äjad vepsläižed: Natalja Anhimova, Ol’ga Mironova, Ol’ga Žukova, Svetlana Pas’ukova, Svetlana Pl’uhina, L’udmila Aleksejevna, Nina Zaiceva, äjad ristitud külišpäi avaižiba ičeze südäimed küzujiden täht vilul 2011.
voden tal’vel i heiden vastusišpäi nägui, miše heile ei ole üks’kaik se, mitte linneb vepsän kel’ tulijas aigas i eläškandeb-ik se toižiden keliden rindal.
Kulugendlehtez ičeze nomeras painab nügüd’ tedoid, miččid sadihe ELDIA-prijektan abul, i nene tedod om oigetud vepsän kelen elon eläbzumižehe i pidendaha.
Mi om ELDIA?
ELDIA (Evropan keliden äjüz’ kaikile) om oppindprojekt, miččes erazvuiččiden tedo-oblastiden – kel’oppindan, zakonan i lugutedoiden – tedomehed erasiš maišpäi radaba ühtes.
Pätegendan om löuta uzid laduid el’geta äikeližut vai sidä, kut mehed da mez’kundad eläba i radaba äjil erazvuiččil kelil.
ELDIA oppib ühtes polespäi ühten kelen pagižijad, toižes polespäi tahtoib sada satusid, kudambid voib rindatada niiden keskes i otta radho toižiden äikeližiden gruppiden da kel’vähištoiden oppindaha Evropas da toižiš tahoiš.
Mugažo ELDIA:n täht keled om valitud sikš, miše nedezitaižiba erilaižid äikeližid ühthižkundoid erazvuiččiš politižiš, istorižiš, ekonomižiš i kul’turižiš ümbrištoiš.
Om ottud oppindaks kut tahon ”igähižid” tetabid rahvahid, mugoižid kut saamalaižed, karjalaižed, vepsläižed i setu-rahvaz.
Oppindtegendas kactihe mugažo sirdändgruppid, mugomid kut estilaižed Suomes i Germanias i kut Avstrian vengrilaižed.
Erasil kadondvarus olijoil kelil om nor’ kirjkel’ kut meänkelel, karjalan da vepsän kelil.
Erasil kelil jo hätken oli literature da kelen školopenduz – nece vengrian da estin keled.
Kaik ELDIA:n täht valitud keled oma suomalaiž-ugrilaižed keled.
Nece vepsän kelen raport om üks’ ELDIA:n tegendopindoišpäi, miččišpäi tehtihe rindatuzraport, kudamb paindihe anglian kelel vodel 2013.
Satusiden pohjal tehtihe evropalaižen keliden elonvägibarometr (EuLaViBar), mittušt kel’politikan pätandtegijad voiba kävutada kut keratud tedod.
Voden 2010 rahvahan lugetišen mödhe Venämas oli 160–170 erazvuittušt rahvast (Perepis’ 2010).
Vepsläižed om üks’ Venäman vähäluguižiš rahvahišpäi.
Hö oma tetab istorijas pen’ rahvaz.
Vepsläižiden kaks’keližudehe, assimil’acijaha i kelenvajehtusehe om kingitadud homaičuz muga hätken, kut tedomehed oma oppinuded vepsläižid, 1800-voz’sadan zavottes.
Kaik-se 2000-voz’sadan augotišes vepsläižed saiba oficialižen vähäluguižen rahvahan statusan Venämas.
Edemba ELDIA-raportas om sanutud, miččid satusid om sadud vepsän kelen oloiš, pagižijoiden mel’pidoiš da tedoiš.
Raport om lühetud angliankeližes raportaspäi läz kümnehe kerdaha: kelle lugijoišpäi om melentartušt, voiba sada enamban tedoid angliankeližes raportaspäi.
Raport pandihe 2013 vodel internetha, adres: www.eldia-project.org.
Tedokeradandradon principad, anketküzünd i pagištoitand  Tedokeradandrad vepsläižiden eländtahoiš zavottihe 2011.
Pagištoitandan täht valitihe mehid, kudambad lugiba ičtaze vepsläižikš i teziba vepsän kel’t.
Küzundoppind tehtihe muga, miše vastusid andajad täutiba vepsänkeližid anketoid tedokeradandtegijoiden abul.
Venänkeližen gruppan pagištoitihe, a vastusid anketaha kirjuti küzui mez’.
Tedokeradandradon koordinirui tedodoktor Nina Zaiceva.
Anketpagištoitandad küliš tegiba: Ol’ga Žukova, Nina Zaiceva, Natalja Anhimova, Ol’ga Mironova i Svetlana Pas’ukova.
Personaližed pagištoitandad i gruppiden pagištoitandad tehtihe Petroskoiš keväz’kus v.
2011, necen radon ohjandajin oliba tedodoktor Nina Zaiceva i professor Riho Grünthal Suomespäi.
Pagištoitandaha ühtni mugažo Heini Karjalainen Suomespäi.
Hän kirjuti möhemba paginad sanoil, rasšifrui.
Necenžo radon tegi Ol’ga Zaiceva.
Anketad täuttihe Podporožjen rajonan Vidlan küläs da lähembaižiš küliš, Karjalan valdkundas Šoutjärves i Kalages, mugažo Petroskoi-lidnas.
Anketan küzundoihe andoi vastusid 301 vepsläšt i 304 venäkelel pagižijad mest.
Oppindtegos kävutihe kaks’ erilašt küzundanketad: toine vepsläižeiden täht, toine venäkeližeden täht, mitte oli kuti rindatuzgrupp.
Anketas vepsläižiden täht oli 63 küzundad, rindatuzgruppan anketoiš 47 küzundad.
Äjiden tehnižiden i toižiden problemoiden tagut anket oli vaumitud lujas möhä, sidä ei sand testiruida, i se tegihe vastusiden andajile äjäl pit’k.
No kaiken-se tedoid om sadud.
Anketas vepsläižiden täht oli küzundoid mugomiš azjoiš:  - persontedoid (igä, sündundtaho, openduz, professii);  - kut i kus vepsän kel’ om opetud vepsän venän keled, miččel kelel vastusid andai pagižeb kanzas i heimolaižidenke;  - kelenmaht (kut vepsän, venän, anglian i toižid kelid kävutab vastusid andai ristit ičeze elos, oz.
kodiš, radol, irdal, laukas;  - mittušt mel’t om vastusid andai vepsän i venän kelel pagižendas erasiden mehidenke i neniden keliden segoitamižes, mittušt mel’t om toižiš keliš;  - midä vastusid andai meletab vepsän kelen kävutandas ühthižkundan elos;  - kut vastusid andai kävutab lehtesid, radiod, TV, internetad, kirjoid, fil’moid i m.e., kirjutab-ik hän tekstoid (kirjeižid, päivkirjoid, SMS-vestid i m.e.
erzvuiččil kelil.
Anketan ližaks oppindan täht pagištoittihe enamb koumedkümned vepsläšt.
Keda-se pagištoittihe üksin, no enamban keratud üks’igähižiš gruppiš.
Ližaks pagistoittihe kaks’ venäkelišt gruppad, politižid zakontegijoid i median ezitajid.
Pagištoitandan abul tahtoitihe sada süvembid tedoid anketan küzundoiden temoiš.
Tedo i vastusid andajad  Kaikid suremb grupp (72,2%) vepsläižiš vastusid andajišpäi oliba naižed.
Norembas igägruppas (18–29) vastusid andajid oli vähemb kaikid, 40 mest (13,4%).
Toižiš igägruppiš vastusid andajid oli ühteiččikš: igägruppas 30–49 oli 85 mest (28,4%) i 50–64-voččes gruppas 89 mest (29,8%).
Vanhembas, enamb 65-voččes gruppas, oli 85 vastusid andajad (28,4%).
Vastusid andajiden jagamine, konz kactihe, oli-ik mužik vai ak, ozuti ani hüvin ühthižen kuvan vepsläižiš.
Küzutud vepsläižiden keskes 58,8% oli keskopenduz, a 27,2% oli korgedopenduz.
Suremb grupp vastusiden andajišpäi (211) eläb Karjalan valdkundas, lopud Piterin agjas.
Enamb vastusiden andajid Karjalas oli Kalagespäi, Šoutjärvespäi, Petroskoišpäi; Piterin agjas enamb anketoid täuttihe Vidlas i Kurbal.
ELDIA-oppindan principad  ELDIA-projektas keratud tedod analiziruitihe planan mödhe, mitte oli tehtud professoran Anneli Sarhimaan (Mainz, Germania) ohjandamižes.
Om tärged tedištada vähembišton i enambišton keliden keskeižiden kosketusid, kacta i sel’genzoitta äikeližuden kävutandad i sidä, omaik vähembištkeled kadondvarus.
ELDIA:n pätegend om tehta Evropalaine keliden elonvägibarometr (EuLaViBar).
Barometr om kuti lad kebnas arvostada vähemištkelen elonväged vai toižiden keliden oloid.
EuLaViBar tehtas kahtel etapal.
Ezmäks om lugetud vähemištkelid koskijad barometrad (kc.
lugu 5 neciš raportas).
Toižel etapal tehtas üleižen barometran üksjaižiden analizoiden pohjal.
ELDIA:n oppindsatused  Tehtud ühtes ELDIA-oppindanke zakonoiden i median analizan satusid voib kacta venä- vai angliankeližes raportas adresadme eldia.org.
Neciš raportas lühüdašti kacum vepsläižilpäi keratud oppindsatusid.
Vepsän kelen kävutand Mamankel’  ELDIA-anketan täht vastusid andajad valitihe muga, miše läz kaik (95%) el’gendanuižiba vepsän kel’t.
No heiden mamankeles ei olend aigemba tedoid.
298 vastusid andajišpäi, 60% sanui vepsän kelen mamankeleks.
56% vastusid andajišpäi sanui venäkeles kut mamankeles.
Vaiše ühten vepsän kelen lugeba mamankeleks 44 % i vaiše ühten venäkelen 39,6% vastusid andajišpäi.
16,4% küzutud ristituišpäi sanui, miše heil om kaks’ mamankel’t, vepsän i venän.
Kut aigembaižiš oppindoiš i äjiden vepsläižiden tedoišpäi om tetab, mi vanhemb vepsläine om, se paremb hän tedab vepsän kel’t i lugeb sidä mamankeleks.
ELDIA-materialoiš vepsän kel’t tedajad mugažo paksumba nimitaba vepsän kel’t mamankeleks.
Niišpäi, ken nimiti vaiše vepsän mamankeleks, läz kaik (95,3%) sanuiba, miše tedaba vepsän kel’t lujas hüvin vai hüvin.
Ned, ken vaiše venäkel’t znamoičiba mamankeleks (49,1%) sanuiba, miše el’gendaba vepsän kel’t hüvin vai lujas hüvin.
Enamb 90% gruppas enamb 65 vot lugeba vaiše vepsän kelen mamankeleks.
Kaikid norembas igägruppas vaiše 5,4% lugeb vepsän kel’t üks’jaižeks mamankeleks, a enamb 70% znamoiči venäkel’t üks’jaižeks mamankeleks.
Kelen sirdänd toižele sugupol’vele  Kelen sirdänd kanzas sugupol’vespäi toižehe om kaikid tärktemb tegend vähemištkelen kaičendan täht.
Ku vähemištkeližiden kanzoiden lapsed ei opekoi kel’t kodiš, ka linneb kelen vajehtuz kanzas enambišton kel’he.
ELDIA-küzundamižehe ühtnijoiden 300 vepsläižen vastused ozutaba, miše vepsän kel’t opetas kodiš jo harvoin.
Vepsän kelen kävutand väheneb kanzas teravas.
Vajehtuz nägub hüvin kahten vanhemban igägruppan keskes, kut vepsän kelel pagištihe lapsidenke.
Enamb 65-voččes gruppas läz pol’t pagižeba vepsäks ičeze lapsidenke, no 50–65-voččišpäi vaiše läz kaikutte kümnenz’ mez’ pagiži vepsän kelel lapsidenke.
Gruppas 30–49 vot vähäižen suremb grupp pagiži ičeze lapsidenke vepsäks.
Kaikid norembas gruppas vaiše harvinaižel oli laps’, sikš ei voi sanuda oikti, ken norišpäi pagižeb i pagižeb-ik vepsäks lapsenke.
Ičearvostadud kelen maht  Voden 2010 üleižen Venäman rahvahan lugetišen mödhe läz 60% 5936:späi, ken sanui ičtaze vepsläižeks, todišti, miše pagižeb vepsän kelel.
ELDIA-projektan anketale vastusid andajišpäi läz kaik kut-se da tedaba vepsän kel’t.
Heišpäi enamb 60% znamoiči, miše pagižeb vepsäks hüvin vai lujas hüvin, heredas.
Kirjkel’t tedab ei muga äi, läz pol’t vastusid andajišpäi nikut ei mahtkoi kirjutada vepsäks, a nelländez pala nikut ei voi lugeda vepsäks.
Enamb 65-voččes gruppas enamb 80 % sanui, miše el’gendab i pagižeb vepsäks kebnas.
Ero 50–64-voččiden gruppiš nägub ani hüvin.
Necen igägruppan südäimes kelenmaht jagase, ozutesikš, pagižendmahton polespäi vähemb koumandest sanui, miše pagižeb vepsäks kebnas, hotkas, toine koumandez hüvin, jäl’gmäine koumandez sanui, miše vähäižel pagižeb, i läz 10% pagižeba ani hondoin vai nikut ei pagiškoi.
Hüvin nägui, miše kaikid noremb igägrupp (18–25-voččed) erašti pagiži vepsän kelel tedon paremba, mi vanhembad, 30-49–vozne grupp, no muga om tehnus sikš, miše kaikid norembaha gruppaha oli valitud mehed, ked openziba kel’t universitetas, školas, vai oliba studentad i toižed specialistad.
Raportan mödhe venäkel’ om vepsläižile kaikid vahvemb kel’.
Ühesa kümnespäi vastusid andajišpäi sanui, miše tedab venäkel’t lujas hüvin, kut pagištes, muga i kirjutades.
Ližaks küzutihe toižiden keliden tedos (anglian, germanian, suomen, francian keled).
Tedištihe, miše 70% tedab kut-se anglian kel’t, paksumba vähäižel vai hondoin.
Kaikutte videnz’ mahtab pagišta suomen kelel.
Toižid kelid vastusid andajad ei tekoi.
Kelen kävutand erasiš elon oblastiš  Vepsän kel’t kävutadas paksumba ei-oficialižiš kosketusiš.
Paksumba kaiked vepsäks pagištas ičhižidenke (40,9% pagižeba kaiken aigan vai paksus), kodiš (38,4% - kaiken aigan vai paksus), sebranikoidenke (30,3% - kaiken aigan vai paksus) i susedoidenke (30,2% - kaiken aigan vai paksus).
Oficiališesti (pühäkodi, kirjišt i valdmehišt) 90% vastusid andajišpäi nikonz ei pagiže vepsäks.
Vastusid andajil mugažo küzutihe, kus pidaiži kävutada vepsän kel’t kundaližes elos.
Kaikid suremb grupp vastusid andajišpäi oli mel’pido, miše vepsän kel’t pidaiži kävutada openduses (90,1%) i televidenjas (TV:s) (88,9%).
Mugažo elon oblastid, kus vepsän kel’t pidaiži kävutada, oma: internet (52,2%) i bol’nicad (45,1%).
Sur’ grupp vepsläižišpai (62,3%) ei voind sanuda, tarbiž-ik vepsän kel’t kävutada parlamentas.
Ližaks 42,1% andoi vastusen, miše heiden melen mödhe vepsän kel’t ei tariž kävutada sudas i 40,3% meleti, miše sidä ei tariž kävutada policijan azjoiš.
Enamb pol’t vastusid andajišpäi om sidä mel’t, miše ei tariž kävutada vepsän kel’t oficialižiš oblastiš vai azjoiš, sikš ku sigä niken ei teda vepsän kel’t.
Vastusišpäi nägub, miše vepsän kelen kävutandad lugeba tärktan niiš elon poliš, miččiš sidä jo kävutadas.
Vastusid voib el’geta mugažo ninga, miše kelen kävutand officialižiš sijoiš, azjoiš om ani veraz, tundmatoi meletuz vepsläižile...
Sur’ grupp (75,2 %) vepsläižiš vastusid andajišpäi sanui, miše vepsän kelel om jüged pagišta erasiš elon oblastiš.
Mugomikš oblastikš nimitadihe politikan, tehnikan, ekonomikan i oficialižid azjoid.
Äjad johtutiba, miše vepsän keles ei täudu vaihid neniš oblastiš vai ristitud ei tekoi uzid vaihid.
Keled i radelo  Venäkelen tedo om ani tärged radbiržal kut vepsläižiden, muga i venälaižiden vastusid andajiden melen mödhe.
Venäkelen tedon lugeba kaikid tarktembaks ezmäižen radon löudamižes kut vepsläižed, muga i venäkeližed vastusid andajad...
Vepsän kelel ei nähtud surt arvod radbiržal.
Enamb pol’t vepsläižiš vastusid andajišpäi oli erazvuittušt mel’t siš, abutab-ik vepsän kel’ paremban paukan sades, radsijan vajehtades, radsijan korktembale pordhale libudes vai ezmäižen radsijan löudamižes.
Necen voib el’geta muga, miše äjile vepsläižile om jüged meletada vepsän kelen kävutandas rados, sikš ku enamb koumandest palad vastusid andajišpäi ei andnu nenile küzundoile nimittušt vastust.
Toižin meletaba vaiše ned, kenen rad kut-se om sidotud vepsän kel’he: žurnalistad, opendajad, tedomehed, üläopenikad...
Anglian kelen tedo om ani tarbhaine radelos, muga sanuiba ned, ked andoiba vastusen küzundaha.
Vepsläižišpäi 127 mest ei andand vastest anglian kelen znamoičendas radelos.
Lopuišpäi vaiše erasil oli mel’pido, miše anglian kelen tedo om tarbhašt.
Venäkeližiš vastusid andajišpäi suremb grupp arvosti anglian kelen znamoičendad kut elos, muga i radbiržal.
Hol’pido keles  Vepsän keles pidädas hol’t iče vepsläižed, a venäkel’t kaitas i kehitoittas valdkundan korktudel, kus tärktembikš nimitadihe openduzsistem i kogonalaz valdkundan.
Suremb grupp vepsläižišpäi tezi, miše om mugoižid mehid vai institutoid, ked pidäba hol’t vepsän keles.
Paksumba vastusid andajad johtutiba Nina Zaicevad i Zinaida Strogal’ščikovad.
Tarktembikš institutoikš nimitadihe paksumba Karjalan tedokeskuz i Petroskoin universitet.
Ližaks pidetihe tarbhaižin media, TV- i radioreportažid; mugažo paksus johtutadihe Kodima-lehtest.
Venänkeližiš vastusid andajišpäi 31,5% tezi, miše vepsän keles pidetas hol’t mugažo.
Hö nimitiba paksus nenid-žo mehid i institutoid, miččid iče vepsläižed pidäba tärktembin.
Enamb pol’t vepsläižiš vastusid andajišpäi (59,8%) meleti, miše hö pagizeba puhthal vepsän kelel.
Erased lugiba puhthaks keleks kirjkel’t, no äjad kommentarad sanuiba, miše puhthal vepsän kelel pagižeba vanhad mehed küliš, enamban akad.
Voib olda sen täht kaikutte videnz’ (19,1%) meletab, miše ei pida kehitoitta vepsän kel’t muga, miše se kožuiži kaikiden eloazjoiden, oblastiden taht.
38,5% ei voind sanuda, om-ik vepsän kelen kehitoitand tarbhašt.
Mi korktemba oli opendanus vastusid andai, se tarbhaižembaks hän pidi vepsän kelen kehitoitandad.
Kelen kävutandan tugi i kel’dänd  Vepsläižil vastusid andajil küzutihe, oli-ik heiden kazvatajile kel’tud kävutada vepsän kel’t lapsidenke.
Vaiše 10% kahten vanhemban igägruppan ezitajad sanuiba, miše muga oli.
Kaiken-se om tetab, miše sovetskijan aigan oli muga, konz lapsid kel’tihe enamban školas pagišta vepsäks.
Nevond ei pagišta vepsäks paksumba oli sanutud kohtha lapsile, ei kazvatajiden abul.
28,1% vastusid andajišpäi sanui, miše kuli jäl’gmäižel aigal mel’pidoid siš, pidab-ik pagišta lapsidenke vepsäks.
Mel’pidod oliba kut pozitivižed, muga negativižed-ki.
Vepsläižiden kazvatajišpäi koumanz’ pala (75,3%) tugezi lapsid, abuti lapsile vepsän kelen kävutandas.
Mugažo suremb pala 89% oli sanu tuged, abud venäkelel pagižendas.
No erased vastusid andajad ičeze lapsile ei abutanugoi vepsän kelen kävutandas: 59,5% sanui, miše hö ei pangoi väged kävutamha i opendamha lapsid pagišta vepsäks.
Hö lugeba, miše kelen opendamine i kävutand telustab lapsele hüvin teta venäkel’t, hot’ nügüdläižen oppindtön mödhe nece ei ole muga, ühtel aigal kahten kelen opendamine abutab lapsele kehitoittas.
Sida vasthapäi – i nece om tärged – venäkeline rindatuzgrupp sanui pozitivižesti vepsän kelen opendamižes.
Konz küzutihe, pidab-ik kaikile lapsile opeta mamankel’t školas, 89,9% sanui ”ka”.
Konz küutihe, om-ik vepsän kelen opendamine vepsläižile lapsile tärged, 70% meletiba, miše om.
80% sanui, miše karjalan kelen opendamine mugažo om tärged.
Kel’kosketused  Vepsläižile vastusid andajile ezitiba erazvuiččid mel’pidoid vepsän keles i sen kävutandas.
Äjiden vastusid andajiden melen mödhe vepsäks pagižijad segoitaba vepsän i venäkel’t paginas (”ka” 42,8%, ”ei” 22,4%).
Äjad meletaba, miše nece ei ole hüvä.
Keliden segoitand ei ozuta hüväd keliden tedod, muga meletab 49%.
Äjad sanuiba, miše keliden segoitand ei ole sidotud ristitun opendusehe i igähä.
Ani sur’ grupp vastusid andajišpäi (88,7%) oli sidä mel’t, miše vanhad ristitud pagižeba vepsän kelel oikti.
Kaikense äjad vastusid andajad tahtoižiba, miše vepsäks pagižižiba kaikigäižed ristitud.
Vepsläižed vastusid andajad pozitivišesti kacuba ičeze rahvahaze, konz küzutihe, om-ik kebn tundištadas vepsläiženke, löuta sebranikoid, tehta ühthišt radod, olda ühtes joudajal aigal.
Surele gruppale vastusid andajišpäi oli jüged sanuda, om-ik kebn vepsläižele naida vai mända mehele hänen taga.
Konz vastusid andajid pakitihe meletada i sanuda vepsän kelen tulijas aigas, äjad kacuiba neche pessimistišesti.
36,9% meletab, miše kümnes vodes päliči vepsän kel’t kävutaškatas vähemba, mi nügüd’.
Ližaks äjile oli jüged antta vastusen neche küzundaha.
No kaiken-se 15,8% mest sanui, miše vepsän kel’t kävutaškatas tulijas aigas enamban, mi nügüd’.
Anglian i venäkelen tulijaha aigaha kactas optimizmanke: 79,3% meletab, miše kümnes vodes päliči venäkel’t kävutaškatas enamban, anglian keles muga meleti 68,1%...
Konz pakitihe arvostada vepsän, anglian i venäkel’t erazvuiččil vastparoil (čoma – ruma, nügüd’aigaine – veronmugoine), vepsläižed nimitiba venäkel’t vägevaks i dinamižeks keleks.
Vastusid andajad lugeba vepsän kel’t pehmdembaks, akanvägesižembaks i veronmugoižembaks, mi venäkel’t.
Mugažo venäkeližid vastusid andajid pakitihe arvostelda keliden eričusid.
Äjad znamoičiba venäkeles vaiše pozitivižid eričusid, no vepsläižed arvostiba venäkel’t völ pozitivižemba, mi venälaižed...
Zakonoiden tegend  ELDIA-küzundoil tahtoitihe sel’genzoitta mugažo, tedaba-ik vepsän kelel pagižijad i venäkeline rindatuzgrupp kelid koskijoid zakonoid i voib-ik kelen kävutandad reguliruida zakonoiden abul.
62% vepsläižišpäi sanui, miše Venäman zakonad kut-se tugedaba vepsän kel’t.
Vastusid andajiden kommentarijad ozutiba, miše äjad ei tekoi zakonoid, vaiše meletaba niiden olendas sikš, ku vepsän kelel voib, ozutesikš, pästta lugendlehtesen i kirjoid i sidä voib opeta školas i universitetas.
No erased, ked tedaba zakonad, sanuba, miše kävutandas zakonoil ei ole znamoičendad, ned vähä midä tehtas vepsän kelen olon paremboituses.
Vaiše procent vastusid andajišpäi voi nimitada nenid zakonoid, mičced tugedaba vepsän kel’t.
Ližaks läz 40% ei tetud hüvin, vastustaba-ik Venäman zakonad kelen kävutandad.
Venälaižes rindatuzgruppas enamb pol’t ei tedand, tugedab-ik vepsän kel’t hot’ üks’ zakon, i läz pol’ ei voind sanuda, om-ik zakonoid, miččed kel’däba vepsän kelen kävutandad.
Läz pol’t kut vepsläižišpäi (49,6%), muga i venälaižišpäi (43,5%) meleti, miše Venäman zakonad tugedaba äjiden keliden kävutandad.
Vepsläižiden sur’ pala (55,8%) oli sidä mel’t, miše Venämas ühtejiččikš kactas erazvuiččihe kelihe i niil pagižijoihe.
Venälaižišpäi sur’ grupp ei tedand, mittušt vastust antta.
Vepsläižiden vastusid andajiden keskes oli ani äi niid, ked meletaba, miše Venämas ei pidägoi erazvuiččid kelid i niil pagižijoid ühtenarvoižikš.
Vepsläižišpäi muga meleti 27,6%, venälaižišpäi 17,9%.
Vaiše erased vepsläižispäi (2,7%) i venälaižispäi (13,7%) meletiba, miše om zakonoid, kudambad tugedaba erazvuiččiden keliden kävutandad radbiržal.
Vepsläižišpäi 40% meleti, miše mugoižid zakonoid ei ole, venälaižišpäi suremb pala ei tedand, kut antta vastust neche küzundaha.
Vastusid andajad ei usknugoi, miše kel’zakonad om kätud vepsäks.
Vaiše 3,4% meleti, miše kändmižid om.
Niid, ked ei tednugoi, mugažo oli äi, 43,2%.
Läz pol’t vepsläižišpäi (46,5%) ei tedand oikti, om-ik zakonoid vepsänkeližes školopenduses.
No enamb pol’t (56,5%) tezi, miše oma zakonad, miččiden pohjal opetas vepsän kel’t školas openduzpredmetan.
Venälaižišpäi vastusid andajišpäi suremb pala (66%) ei tedand, om-ik vepsän kelen opendamišt koskijoid zakonoid.
Media  Vepsläižed kävutadas tobjimalaz venäkelišt mediad, sikš ku vepsänkeližid taričusid om lujas vähä.
Vepsänkeližes mediaspai kävutadas lugendlehtest, TV:d i radiod.
Tarktemban median om Kodima-lugendlehtez, kudambad lugeb 61,1% vepsläižišpäi hot’ erašti.
32,9% sanui, miše lugeb lehtest kaikuččen kun.
Läz 60% kacub erašti vepsänkeližid TV-peredačoid i läz pol’t kundleb erašti vepsänkeližid radiopaginoid.
Vepsänkeližile koncertoile käveli läz 60% vastusid andajišpäi, läz 40% erašti lugi vepsänkeližid kirjoid i kacui fil’moid...
Vepsläižil vastusid andajil küzutihe mugažo, miččid tekstoid hö iče kirjutaba i ezitaba vepsäks.
Paksumba oli vastuz: erašti pajatan pajoid vepsäks, muga sanui 53,3%.
Lugleb än’heze runoid 39,1%.
Vaiše 16,4% vepsläižišpäi erašti kirjutab kirjeižid vepsäks.
Venäkelel vepsläižed kirjutaba i ezitaba erazvuiččid tekstoid äjal paksumba.
Openduz  Aigemba 1900-voz’sadal vepsän kel’t opetihe kodiš, oficialižel openduzsistemal ei olend znamoičendad kelen opendamižes.
Školan painastuz vepsän kelen kävutandaha oli enamb negativine, kut aigemba oli sanutud.
Vepsän kelen opendust ei olend, vaiše 1930-vozil ani lühüdan aigan vepsän kel’ oli školiš, i jäl’ges 1990-vozil sidä udes zavottihe opeta školas.
Vepsänkeližiš vastusid andajišpäi 87,5% om opendanu kel’t kodiš.
6% openzi vepsän kel’t školas vai toižes openduzsijas, ei kodiš.
Lopud openziba kut kodiš, muga i erazvuiččiš openduzformiš.
Norembas igägruppas oli mugažo niid, kel oliba ei süväd, a vaiše pindaližed kelen tedod.
Sikš ku kelen opendamine kodiš oli kävutadud lujas harvoin, opendusen rol’ vepsän kelen revitalizacijan, udessündutamižen polespäi om tehnus tärktembaks.
Vepsän kelen elonvägibarometr  Neciš palas lühüdašti ezitadas barometr, mitte ozutab vepsän kelen olod.
Lugijad, kelle om melentartušt, voiba löuta süvembid tedoid angliankeližes raportas.
ELDIA tahtoib panda homaičusehe, miše barometr ei ozuta vepsän kelen situacijad.
Sen tego om ezitada tundmusid siš, miččin näguihe ELDIA-oppindsatusiš kelenkävutandan, zakontegendan i opendusen azjad...
Barometraspäi voib nägištada, miše ELDIA-analizan mödhe vepsän kelen olod kaikiš oppindaha valitud oblastiš oma vähemba kaht.
Nece znamoičeb, miše vepsän kelen situacijas kel’vajehtand om jo sirdnus edahaks.
Oppindoblastiden keskes om eroid: parembad lugud barometras oma taht’- oblastiš, miččed ozutaba vepsläižiden tahtod kävutada ičeze kel’t, mugažo kacundad i tundmusid necen polhe.
Kelen satused’-znam sai vähemb kaikid lugud völ sikš, miše vepsän kel’t ei kävutagoi kut openduzkel’t školas, mugažo ei opekoi toižin, vepsänkelišt mediad om vähän i sidä ei kävutagoi muga äjan.
Mugažo ei ole zakonoiden vepsänkeližid kändmusid.
Ühthevedo  ELDIA-oppindan tärktemban satusen om sadud uded tedod zakonazjoiš, medias i sen kävutandas, mugažo vepsän kelen kävutandas.
Oppind vahvištoitab kuvan siš, miše vepsän kel’ enamb ei sirtte kanzas sugupolvespäi toižehe.
Situacii om vajehtanus äjal erasiden sugupolviden aigan.
Nügüd’ suremb grupp vepsläižiš kazvatajišpäi pagižeb ičeze lapsidenke vaiše venäks.
Suremb pala kävutab vaiše venäkel’t mugažo vellidenke, sizaridenke i ičeze akanke vai mužikanke.
Vepsän kel’t kaiken-se ani vähän opetas kodin seiniden taga, školas.
Suremb pala 87,5% vastusid andajiš oli openu vepsän kel’t vaiše kodiš.
Vepsläižed kacuba ičeze kel’he i sel pagižijoihe pozitivišesti, no suremb pala ei usko, miše vepsän kelen olod parembzuba tulijas aigas.
Heiden melen mödhe venän i anglian keliden znamoičend kazvab.
Venäkel’t lujas arvostadas, enamban radbiržan azjoiden täht.
Nevondad  Nene nevondad om anttud vepsän kelen oloiden oppindan satusiden pohjal.
Nügüd’aigan oloiden analiz i satused, kudambad om sadud ELDIA-projektan tehtes, andaba tedod, midä tarbiž tehta vepsän kelen tugemižes i kaičemižes.
Nece oppind, kudambaha ühtni koume sadad vepsläšt, ozuti, miše nügüd’ vepsän kel’t kävutadas vaiše erasiš azjoiš, i kelel pagižijoid tegihe äjal vähemb jäl’gmäižiš voziš.
Anttud nevondad ozutaba sidä, midä pidab tehta vepsän kelen pagižendan tugemižes i hargnemižes nügüd’aigaližes elos.
Tarbiž otta homaičusehe, miše anttud lugetiž vaiše nevob tegendad i tomotab tugeda vepsän kelen kävutandad pit’käks aigaks, neniden tegoiden rahoituses, dengoiden tugeduses tägä ei linne paginad.
No satusiden täht tarbiž kut valdkundaline, muga i personaline dengabu.
Vepsän kelen opendamižen tugi  1.
Pidab tarkemba kacta vepsän kelen opendusehe penile lapsile.
Üks’ päproblemoišpäi vepsän kelel pagižijoil om se, miše lapsed enamba ei opekoiš pagižmaha vepsän kelel kodiš, kanzas.
Siš voiba hüvin abutada kel’pezad, ei sured gruppad, kus lapsed i opendajad pagižeba ičeze keskes vepsän kelel.
Ližaks voib tehta kursid, miše süveneda kel’he, i kel’lagerid kanzoiden täht.
2.
Vepsän kel’t opetas laps’voziš.
Sen jäl’ghe tarbiž tehta školopendusen vepsän kelel.
Pidab, miše vepsän kel’ oli ei vaiše kut üks’ predmet, no i toižiden predmetoiden openduz oliži vepsän kelel, voib olda ned predmetad, miččiš ei ole muga äi kirjutest.
3.
Miše vepsän i karjalan keliden openduz oliži satusekaz, tarbiž tehta Karjalas päivkodiden kaks’ tipad.
(a) Kaks’keližed päivkodid, kus rindati kävutadas venän i karjalan keled vai venän i vepsän keled.
(b) Karjalaižed vai vepsläižed kel’pezad, kus kaik tegod oližiba karjalan vai vepsän kelel.
4.
Vepsän kelen openduz zavodihe Piterin agjan školiš.
Äjad vepsläižed lapsed, kudambad opendase Vidlan školas, voižiba rindati opetas vepsän kelel, ku oliži mugoine voimuz.
5.
Vepsän kelen openduz laps’aigas mäneškandeb paremba, ku linneb tehtud opendajiden openduz.
Sid’ tarbiž kacta tarkemba opendajiden pagižendmahtoho, openduzmetodoihe.
Vepsän kelen kävutandan tugi  6.
Tarbiž tugeda erazvuiččid tegoid vepsän kelel aigvoččiden i lapsiden täht, miše ühtenzoitta vepsän kelel pagižijoid ristituid.
Vepsän kelel mänijad tegod abutaba paremba pagišta kelel niile, ken hondomba pagižeb, sada heiden passivized tedoid aktivižehe pagižendaha.
Ühthižed tegod abutaba opeta kel’t i ozutaba kelen uzid formid.
Tarbiž kucta norištod sinnä, kus äjan pagištas vepsän kelel.
7.
Nevom tehta mugomid tegoid, projektoid, kudambad käraudaba norištod vepsän kel’he, linneba melentartuižed norile mehile.
Norišton kul’tur, ozutesikš muzik, vändod, fil’mad vepsän kelel oma tärktad kelen kul’turižen elon täht.
8.
Vepsän kelel kommunikacijan (pagižendan) kazvandan täht tarbiž tehta internet-lehtpolid i pagižendforumid.
9.
Vepsän kelen kursad Internetas aigvoččiden täht voiba kehitoitta ühtnikoiden pagižendmahtoid.
Vepsän kelen oloiden vahvištand  10.
Tarbiž tehta uzid audio-materialoid, miše kel’ kuluiži, ku niken jo ei pagižeškande sil.
Radiopaginad i muzik vepsän kelel voiba tehta levembaks kelen audioavaruden.
11.
Oliži hüvä, miše Karjalan valdkundan openduzministerstvas radaižiba vepsän i karjalan keliden tundijad i andaižiba tuged keliden opendusehe i kävutandaha.
12.
Karjalan i vepsän keled voiba olda Karjalan Valdkundan brendan, znaman.
Nene keled voiži paksumba kävutada erazvuiččiden tedotusiden, nimiden kirjutades.
Tahoiden nimed matknevondištos mugažo voiži kirjutada karjalan i vepsän kelil.
13.
Biznesmehile voiži nevoda tehmaha Venäman öbokan brendan, kirjutades vepsän vai karjalan keles ičeze internetsaitoil vai bukletoiš.
Sijaližiden keliden otand eloho bohatoitab necen tahon kuvad i voib ližata turistoiden tulendad.
14.
Tariž, miše lapsiden keskused, sündundpertid i päivkodid andaižiba tarbhaižid tedoid vepsän i venän keliden paralleližen opendusen hüvüdes i abutaižiba lapsiden kaks’keližes kazvandas.
15.
Baltianmeren-suomalaižiden keliden i kul’turan keskuz Petroskoiš voiži ühtenzoitta erased gruppoid i mehid.
Se voib tehtas päsijaks, kus mäneškandeb tegoid.
16.
Vepsänkeližiden kirjoiden levitamine i toižiden kirjoiden tulend kirjlaukoihe abutaba tehtas tutabikš i sada niid.
Vepsän kel’t koskijad zakonad  17.
Venämas Zakon vähäluguižiden rahvahiden tugemižes i Karjalan valdkundan zakon karjalan, vepsän i suomen keliden tugemižes koskeb i vepsän kel’t.
Zakonan kävutand oliži satusekahamb, ku oliži erine azjmehišt, kudamb kacuiži i pidäiži hol’t vähäluguižen rahvahan oiktusiden oloiš i kaičendas.
18.
Üksjaižen vepsläižen Kodima-lugendlehtesen kirjutesed andaba hüvän pohjan pagižendale i diskutiruindale Internetas.
On-lain kirjutesed voižiba antta voimusid lugijoile jätta kommentarijoid i diskutiruida.
19.
Vepsän kel’ radios i TV:s vahvištoitab sen kundaližen imidžan, kuvan.
Vanhad radiopaginad i teleozutesed voiži ozutada udes.
Tariž tehta männuziden radiopaginoiden i teleozutesiden avonaine Internet-arhiv.
20.
Kut elektronižed, muga i paindud lehtištod abutaba levitada kelen kävutandan uzid oblastid, miččed eläškandeba nügüd’aigaližes lidnaližes ümbrištos.
Äjad lugijad eläba lidnoiš, kus elo om toine, se eroneb veronmugoižespäi, külälaižespäi.
TV, radio i lugendlehtesed andaba uzid voimusid kelen kävutandas pagižijoiden täht.
21.
TV:le, radiole i lehtesile tarbiž veda karjalan i vepsän keled rahvazkeskeižehe kontekstaha.
Kut toižil baltianmeren suomalaižil kelil, karjalan i vepsän kelil om äi ühthišt toižiden Venäman vähäluguižiden kelidenke, erazvuiččiden suomalaiž-ugrilaižiden kelidenke i Evropan rahvahidenke.
Ühtes polespäi leved kacmine avaidab midä-ni ut karjalan i vepsän keliden nügüd’aigaližiš oloiš, toižes polespäi se vägenzoitab rahvahan ičetundmust, abutab sada uzid idejoid toižil vähäluguižil kel’kundoilpäi.
TV:n, radion i lehtesiden radnikad mugažo voiba sada uzid idejoid toižiden kel’kundoiden kollegoišpäi.
22.
Todesižed tedod kelen i zakonoiden oloiš tariž antta TV:s, radios i lehtesiš sel’ktas formas.
Pidab starinoita lugijoile zakonoiden vajehtesen polhe.
Karjalan i vepsän keliden socialine rol’ lendab arvostandad nenihe kelihe i erižiden pagižijoiden kelen ičetundmusehe.
Mugomad temad, kut ristituiden, kanzoiden gruppiden äikeližuz’, kelen udessündutamine, kelen sirdänd i lapsiden kel’openduz, oma lujas tärktad temad.
23.
Pätoimitajile pidab oigeta lehtezmehiden meletusid sihe, kut kirjutesed painastaba karjalan i vepsän keliden nügüd’aigaližen i tulijan azjan el’gendusehe.
24.
TV:l, radiol i lehtesil om sur’ vastusenpidänd kelen sirdändan i kaičendan tuges.
Nügüd’aigal karjalan i vepsän keled ei sirtkoiš toižele sugupol’vele.
Karjalan- i vepsänkeližele TV:le, radiole i lugendlehtesile pidab vahvištoitta kosketused niiden keskes, ken openzi kel’t laps’aigas, i ken vaiše opendab kel’t.
Necen täht voib tehta eriližid materialoid.
Ozutesikš, paremban temkirjutesen konkursaha voiba ühtneda babad i vunukad ühtes.
25.
Pidab valita mugomad temad, kudambad linneba melentartuižed norištole.
I antta materialad muga, miše oliži sel’ged lugijoile.
26.
Karjalan- i vepsänkeližed lehtesed pidäba kosketusid lugijoidenke.
Lugijoid kuctas uziden temoiden ecmaha, mi abutab kelen kaičendale.
Keliden variantad, ozutesikš, taholine divergencii, bohatoitab kommunikacijan.
27.
Suomalaiž-ugrilaižiden rahvahiden mail’man vai mirun kongress mäneb vodespäi 1992 kerdan nelläs vodes.
Necen rahvazkeskeižen keradamižen nevondad pidab tarkašti kacta Karjalan valdkundan i Piterin agjan valdmehištole.
Tarkemba tarbiž kacta kahten jäl’gmeižen kongressan satusihe i nevondoihe, miččed oliba Hanti-Mansijskas (2008) i Šiofokas (2012).
Vepsäks kändi Ol’ga Žukova

Jäl’gmäižen lugetišen mödhe vepsläižid Vologdan mal om jänu läz 400 mest.
Voilaht, Pondal, Kuja, Ošt, Päžarv’ – oma küläd, kus amusai eläba vepsläižed.
Ičemoi kirjuteses mö starinoičem teile enamba Pondal-küläs da sen eläjiš.
Kacmata igähä  Pondal om čoma posad, miččes om äi penid külid: Rand, Slabad, Aksintanh, Sür’g, Turžin, Kündišt.
Kaikiš neniš küliš eläb nügüd’ 36 mest.
Kaks’ heišpäi oma lapsed, hö opendasoiš Kujan školas, toižed oma aigvoččed da vanhad ristitud.
Pondlal om ičeze lauk, medpunkt, počt, časoun’, čoma Vepsän kul’turan muzei.
Om sigä klub-ki.
Kaikes küläs om seičeme radsijad.
Tošt radod ei ole nimittušt.
Kaikuččes kanzas tanhal oma kodiživatad.
Ristitud radaba mal, keradaba marjoid da babukoid, ongitaba.
Pondlal ei ole verhid, kaik pagištas vaiše ičeze kelel.
A küzundaha: ”Om-ik hond teile eläda sotovijata sv’azita da internetata?”
Rahvaz sanub: ”A om-ik neciš oza?!”
Anna Baranova, Slabad-külän eläi, muloi praznuiči ičeze 80-voččen jubilejan.
Kacmata igähä, hän iče tegeb kaik sijad kodiš, pidab linmad da nel’l’ kozad.
Külän praznikal hän sai eskai ezmäižen sijan ”Parahim koditanaz”-nominacijas.
Anna Baranova: ”Konz mänin’ mehelo, ka elin Ukrainau, a konz pensijalo läksin’, ka tulin’ tagaze kodihe.
Tägou norištole voib olda hond-ki, tusk om elada.
Mužikoile ei ole radod.
A minei, ka hüvä tägou elada, ei sa siižutada-ki nimiččen gorodan rindalo.
G’ogi da kül’bet’ rindau.
Tauv tuleb da lumuden-se panob, mina lähten veriile da veretelemoi sinna-tänna, kengati kävelon lumutme.
Mindai tütär kucub tal’veks gorodaha, a mina en mäne.
Tägou lauk radab da vüu kodiš paštan paksus.
Radota pahoin hond elada.
Mida gorodas!?
Sobid da astiid mašin pezeb iče.
Nu mitte nece elo om?
Esli vanhau ei kuna nuusta, ka sina vaiše venud kravatiu.
A konz tedad, miše sinei tari mända kozaižidennoks, tari libuda i letas hodhu, siloi kaik hüvä-ki.
Mina endeline olen, ka nügüd’-ki pidan kanoid, koirid, kaks’ kažid da kozaižid.
Kozaižime radod ei pahoin äi.
Vet tari kuume litrad vaiše, lüpsaudad da kaik-gi.
A muga ištuškad, varastaškad surman, a kozaižed toba minei ozad.
Homesuu nuuzen da pästan heid vaudale, hö vätas mindaime pahoin, a mina nagran.
Budulai om priha, Belka andab jo maidod pol’tošt litrad päiväs, a Zina da Marta oma vüu nored”.
Konz mö kirjutim Anna Matvejevnad, ka kozad käveliba ümbri hänes.
Kaiken tuliba emägannoks da tegiba muga, miše hän homaičiži niid, silitaiži sel’gän da bardan.
Nagroim siloi külläks.
Tavaroid om täuz’ laukas  Toižel päiväl mö läksim laukha da tundištimoiš sigä Maria Serdcovanke.
Hän möb tavaroid pondlaižes laukas jo kuz’ vot.
Maria Jegorovna tedab ičeze radon vällid da vahvoid polid paremba kaikid.
Maria Serdcova: ”Mina läksin’ pensijale da tartuin neche radho.
Tavaroid’ meil’ om täuz’ laukas.
Min pakičen, sidä todas Timošinan sel’pospäi, a sinna veduutas Babajevon raipospäi.
Minai nügüd’ om üks’ hol’, miše tari päč perepanda.
Tauv linnob, ka ii sa lämbitada.
Kirpičad g’o todud, no iilä päčnikad.
Bumagoid tägä äi, radod äi den’gime, a rahvast pahoin’ vähän.
Jesli mina lähten laukaspäi, ka kaik tägou soubatas.
Nored, ked oma der’ounas, ei tartkoi tänna”.
Lauk Pondal-küläs radab kaikuččen päivän.
Koume kerdad nedališ sinna todas leibäd.
Nenid päivid kuctas kesknezoi ”leibänpäivikš”.
Konz tulim laukha, ka čududelimoiš, miše küläs, kus eläb vaiše 36 mest, om mugoine hüvä lauk da kut äi om sigä sömtavaroid.
Miše kaik oližiba tervhed  Marina Mihailovna Jaševa om Pondal-külän lekar’.
Hän spravitab rahvast jo 27 vot.
Iče tegeb kaikid proceduroid, iče käveleb pertidme da tob lekarstvoid rahvahale.
Hän holdub kaikuččes pondlaižes.
Ved’ Marina Jaševa lujas navedib ičeze radod.
Küzundaha ”mikš?”
hän vastab muga:  Marina Jaševa: ”Eduu tägou oli pahoin’ hond medikoiden täht.
Ei tahtkoi pahoin’ edahaks ajada tänna.
Valentina Šoševa radoi tägou kuz’ vot vaiše sikš, miše läksi mehelo tägou.
A muga niken tägou enamba vot-kaht ei radnu.
Edahan pahoin’, uslovijoid’ iilenu da kelen täht-ki, miše kaik ol’dihe tägou vepsläižed.
Mina pahoin’ navedin’ ičein’ radod.
Olen kaiken rahvan keskes.
Tedan, miše voin’ abutada.
Nece pahoin’ sur’ lahj minei, jesli mina tegin’ ristitule hüvän, abutin’ i hän tervehtui”.
Hüvä om, miše Pondlal om ičeze medpunkt da lekar’, kudamb hüvin tetab kaikid eläjid.
Ved’ küläs om enamb vanhoid mehid.
Sügüzel da kevädel kaikile heile Marina Mihailovna tegeb erazvuiččid profilaktižid proceduroid.
Ken ei voi tulda medpunktaha iče, ka Marina Mihailovna kävub abutamha kodihe.
Läheližed bol’nicad oma Borisovo-Sudskojeküläs (75 kilometrad).
Rajonan keskbol’nicahasai om 130 kilometrad.
A ku pidab antta analizad, ka tarbiž ajada 70 kilometrad Pondlalpäi.
Vähän kirjutadas kirjeižid  Sur’ abunik Pondal-küläs om počtan radnik-ki Galina Pavlovna Prohorova.
Hän eläb Sür’gäl, radab počtal jo 15 vot.
Ende počtan pert’ seižui eriži.
A konz zavodihe ”sovetskii aig” i ei olend mil maksta lämoiš, haugoiš da arendas, Galina Pavlovna oti počtan ičeze pert’he.
Tämbeižehesai počt om-ki hänen pertiš.
Galina Prohorova: ”Minun rad om ühtes bokaspäi güged, a toižespäi – kebn-ki.
Ved’ tari rata kaiken rahvastme, pahoin’ tarkas heidme olda, kaiken abutada.
Äjad voziš g’o oma, erased ii viigeiž tulda-gi minunnoks.
Hö pakitas midä-se toda, mina kaikile ven.
Rahvaz paksus tulesketas minunnoks.
Erased – zvon’maha ičhižile, toižed – oigendamha kirjeižid, maksmaha lämoiš.
Nügüd’ pandihe taksofonad, ka vähemba tuudas minunnoks, vaiše ostmaha kartaižid.
Sanutas, miše sotovii sv’az’ da internet linndäsa mijau, no vuu konz, em tekoi-ki.
A ku oliž sv’az’, ka ii hondomb oliž.
A muga elam sotovijata sv’azita da nimida-ki.
Hüvä om, miše meiden der’ounas om počt.
Nece om sv’az’ mirudme”.
Kut sanub Galina Pavlovna, nügüd’ ristitud vähemba zavodiba paukata lehtesid kodihe.
Sü om siš, miše kaikuččen voden eläjid Pondlal tege-se vähemba.
Hän rindatab, miše konz hän vaiše tuli radole počtale, ka rahvaz pauksi enamba 30 erazvuittušt lehtest da völ žurnalad-ki.
A nügüd’ tuleb vaiše 20 lehtest kus.
Galina Prohorova žalleičeb mugažo, miše ristitud nügüd’ vähän kirjutaba kirjeižid da oigendaba niid počtadme.
Sikš ku kaikuččes küläs oma taksofonad.
Ristitud enamba zvoniba toine toižele, mi kirjutaba.
A ked voiba, ka paksumba tuleskeleba kodimale rižamaha ičhižid.
Ved’ ken konz-se läksi radole edahaks, lujas tusttub ičeze kodimad.
Necen polhe meile sanuiba kaik mehed, kudambidenke mö pagižim da ked tuleba Pondlale vaiše keza-aigan.
A muite kaik radaba da eläba lidnoiš.
Tatjana Bistrova, Čerepovec-lidnan eläi: ”Mina kaikuččen voden tuleskelen Pondlale mamannoks.
Iče elan Piterin agjas, a kodiküläd en voi unohtada nikut.
Derüunas om hüvä elada.
Kävun garbloho, babukoid, bolad keradan, offot tänna tulda.
Tari ved’ mamale abutada”.
Vepsän kul’turan muzei  Pondal-posadas radab čoma Vepsän kul’turan muzei.
Se oli avaitud vodel 2007.
Muzejaha om keratud enamba 500 eksponatad: radkaluid, astjoid, sobid, fotoid, kirjoid...
Sigä voib kävelta kogonaižen päivän, voib kut kacta, mugažo koskta-ki kädel.
Muzejan adivod tedištaba sigä äjan, iče opendasoiš äjihe azjoihe.
Jo kuz’ vot muzejan emäg om Vera Mihailovna Mednikova.
Hän om rodnus Voilahtes, hätken eli kanzanke Petroskoiš, a konz läksi pensijale, ka pördihe ižandanke elämaha Pondlale.
Hän sanub, miše lidnaha händast ei vedä.
Vera Mednikova kaikel hengel navedib ičeze kodiröunad.
Vera Mednikova: ”Tägä mecha voib kävelta, kaik sijad voib kerata.
Mö kazvatam kaik sijad.
Rad tägou om löutud hüvä.
Tägou eläda da henkta om paremba, kebnemba”.
Pondlaižes muzejas Vera Mihailovna tegi meiden täht čoman ekskursijan.
Muzei om tehtud kuti todesine vepsläine pert’.
Siš om ”ižandan čogaine”, kus om keratud kaik radkalud kalatusen, mectusen, mugažo pöudradoiden täht.
Om sigä keitimpol’-ki, kus om todesine päč, astjoid, käzipaikoid.
Om magaduzhonuz-ki.
Tägä om kätte, magaduzsija, jumalančogaine.
Muzejas voib kävelta päivän, a sen emäg Vera Mihailovna voib starinoita kaikuččes kalus eriži.
Hän hüvin tedab vepsän rahvahan endišt elod, avaidab erazvuiččid peitusid.
Ozutesikš, kut kaita kalad räkes säs, Vera Mednikova sanub:  ”Konz sad’he kalan kezal, kandištihe meršiš.
Miše kala ei travižihe, meršihe pandihe čihleižid, päle paniba kalad.
Kodihesai kala ei trode lämäs säs”.
Emägan čogaižes om keratud lujas äi astjoid, staucaižid, latkoid, bučuid, lačuid, padaižid, samvaroid, eskai tohesižid pilikoid.
Tägä om kaik, mi tarbiž emägale.
Astjoid ende tehtihe savespäi, puspäi.
Ned abutiba emägale ei vaiše sömän vaumičendas, astjoid ottihe erazvuiččihe veroihe.
Vera Mihailovna: ”Härkmed tehtihe vaiše Surou nel’l’änzpäivou.
Heid’ tehtihe puspäi.
Konz tehtihe, lugetihe: ”Mutovka, ne mutovka...”Tari, miše hambhiden lugu härkmüu oliži paratoi.
Mugoine oli vero.
Härkin da pavarič oli sajan obr’adas.
Ku neižne ladi lähtta mehele, ženihale ozutadihe pavaričan, ku ei – härkmen”.
Oli melentartušt tedištada-ki, mitte ero om lač da buč-sanoiš.
”Bučuiš pidetihe güväd, jauhod.
Mugoine buč kuctas vüu onduseks, sikš miše se om tehtud ühtes pedajaspäi.
Lačud tehliba bondarid’.
Heid’ tehtihe kuzižiš laudaižišpäi.
Kuz’ ei anda tervan hajud.
Kanzad oliba sured, tari vaumištada äi sömäd, sikš tehtihe mugoižed sured lačud.
Lačuiš solatihe kapustad, babukoid’.
Lačuiš lämbitadihe vet-ki.
Ezmäks lämbitadihe kivi, a jäl’ges pästtihe se vedehe”.
Eläda pajataden  Pondlan eläjad oma lujas adivoičetajad, hüväsüdäimeližed ristitud.
Oli sel’ged, miše nene ristitud mahtaba eläda ”puhthan südäimenke”.
Hö ihastoitase kaikuččen päivän, kacmata jügedusihe eläba veslas.
Necidä mö nägim koncertal-ki, mitte oli vedetud tägälaižes kul’turpertiš.
Sihe kerazihe äi rahvast, kaikutte pajati pajon da kargaiži.
Praznikan ”ižand” oli Zor’aine-pajosebr Pondalküläspäi.
Sen ohjandai om Nadežda Mednikova.
Hän om kul’turpertin pämez’-ki.
Zor’aine-sebras pajatab kümne mest.
Pajod oma kodiman, armastusen, akan elon polhe.
Ned oma kut vepsän, muga venän-ki kelel.
Kollektivale om enamba 20 vot.
Koncertale tuli Komonevo-küläspäi mugažo vepsläine G’ogut-pajosebr.
Koume čomad neidišt da garmonin vändai ihastotiba kacujid.
Täl vodel heiden kollektivale täudui kaks’ vot.
Vepsläižed neiččed ühtes openzihe da sebrastiba.
Nügüd’ hö ühtes pajataba-ki.
G’ogut-pajosebran ühtnikad: ”Iče mö em kirjutagoi.
Otam vaiše vanhoid, ezitatoiden pajoid.
Küzum baboil’, akaižil’, mida da kut hö pajatiba, opendamoiš heil’.
Mugažo meiden repertuaras om nügüdläižid’-ki pajoid’.
Pajou ”Ajagam küläha” oma Nikolai Abramovan sanad.
Mö pajatam vepsän kelüu enamba kodiman da armastusen polhe.
Mö olim koncertoidme jo Päželka-küläs, Babajevo-lidnas, Timošinos, Pondlau.
Meiden kollektiv om vüu nor’, no mö dumeim, miše meil’ om hüvä tulii aig”.
Praznikal kului enččid da nügüdläižid pajoid, častuškoid venän da vepsän-ki kelel.
Vätihe garmonil, kargaitihe.
Ehtan lopus adivod joiba čajud magukahan vepsläižen paštatesenke.
Stolan taga pagištihe, nagrdihe da möst pajatadihe.
”Kirvez vös”  Kaikutte tedab, miše ”vepsläine ižand sündui kirvez vös”.
Vepsläižed mastarid mahtaba tehta äjan.
Hö lendaba pertid, kül’betid, tegeba kaivoid.
Mužikad iče sidoba verkoid kalatusen täht, mahtaba tehta midä taht puspäi, eskai venehid-ki.
Kajišt-küläs mö tundištimoiš vepsläižen mastarinke, Vladimir Pavlovič Smirnovanke.
Hän mahtab tehta kaik sijad ičeze käzil.
Vladimir Pavlovič om harjenu radho.
Kaikuččen päivän hän pletib puzuid puspäi.
Hän ozuti meile kut hän radab, starinoiči kut oikti tehta puzuid.
Hän sanui, miše nece om lujas jüged rad.
Tarbiž mecha kävelta, löuta hüvä pedai, vaumištada ”lastad” sišpäi, a sid’ jo zavodida plet’t’a puzu.
Neche radho tarbiž panda äi vägid, sikš se om vaiše mužikan azj.
Ozutades meile mastar’-klassan puzun pletindan mödhe Vladimir Smirnov da hänen ak Alevtina starinoičiba, miše hö oma sündunuded Voilaht-külähä i jo 54 vot eläba ühtes.
Vladimir Pavlovič: ”Mina olen kalanik, mahtan sidoda snastid, verkod.
Otad nitid’ da laudaižen.
Mitte tariž süuman suruz’, mugoine i laudaine tariž otta.
Sidoda tariž hätken.
Ühthe verkoho nedal’ mäneb.
Kaiked paremba kalatada kevaduu.
Touven gäl’ghe kala ”guleib”.
Kezou da sügüzuu kala vällemba kokib.
A touv’uu voib sada vaiše henoižid’ kaloid’.
A muite sad tägou lipakoid’, säunahid’, ahvenid’, särgid’, linid’, haugid’.
Kerdan olen sanu haugin’, mitte painoi kümne kilogrammad.
Mina iče venehen olen tehnu.
Se tariž habaspäi tehta.
Ezmäi tari kokta, pästta lämoid’, panda korenkod.
Nece om pahoin’ löumäi rad”.
Om vepsläižid mastarid toižiš-ki vepsläižiš küliš.
Muga Prangatišt-küläs mö tundištimoiš völ ühten kalanikanke, Sergei Šalajevanke, kudamb iče sidob verkoid.
Hän mugažo ozuti meile mastar’klassan da völ kaiken starinoiči-ki.
Nece oli čoma, unohtamatoi vastuz.
Hüvä oli eläda vepsläižes Pondal-küläs.
Kaik eläjad oma avoinsüdäimeližed, hüvätabaižed mehed.
Kaiken meile abutadihe, kaiken starinoitihe.
Tahtoim sanuda sur’ spasib meiden emägale Nadežda Mednikovale, kudamb koume päiväd holdui meiš, kut ičeze lapsiš.
Meiden südäimihe jäiba lämäd vastused čomiden vepsläižiden mehidenke.
Om žal’, miše Pondlal om jänu vähä rahvast.
Radod küläs ei ole, i kaik nored läksiba elämaha lidnoihe.
Külähä jäiba vaiše vanhad da aigvoččed ristitud.
Kel om vägi, ka käveleba marjoihe, babukoihe, ongitaba järvel, pidäba kodiživatoid, äjan radaba ogorodal.
Heile ei ole konz tustta.
Tariž eläda kacmata jügedusihe.
Ved’ eläda Pondlal om hüvä!

Piterin agjan Kurb-küläs om vepsläine muzei.
Ezmäi se oli školan muzei, no konz škol saubatihe vodel 2010, tarbiž oli sirtta muzejan kaluid toižehe sijaha.
Jo nel’l’ vot vepsläižiden elon muzei radab kut Podporožjen kodirandaližen muzejan filial.
Minä tahtoižin starinoita lugijoile, kut mö nügüd’ eläm.
Muzei om avoin i vasttab kaikid: kuspäi-se tulnuzid adivoid, sijaližid eläjid, školiden openikoid.
Kaik tarkašti kacuba eksponatoid: radkaluid, enččid sobid, käzipaikoid, astjoid, tohesižid tehmusid, kalatusen püdusid i äi tošt.
Vanhembad ristitud johtutaba endišt elod küläs, ičeze baboid da dedoid.
Muzeikaluid kactes, norištol sündub äi küzundoid da meletusid.
Erašti ekskursijan jäl’ges kävunikal om taht midä-se antta muzejaha, ku kanzas om kaitud mitte-ni vanh predmet, soba vai astj.
Kurban, Ladvan i Mäggarven eläjad nügüd’-ki toba muzejaha erazvuiččid predmetoid.
Tahtoin sanuda kaikile sur’ spasib!
Se znamoičeb, miše kollekcii kaiken aigan täutase.
Oma meil vepsänkeližed-ki kirjad, vajehnikad, kirjad vepsän rahvahan kul’turas, Kodima-lehtez.
Erašti pakitas kacta, lugeda kirjoid, ku tarbiž sada miččid-ni tedoid.
Mugažo muzejan honusiš mäneba erazvuiččed melentartuižed vastused.
2012.
voz’ oli nimitadud Vepsän kul’turan vodeks.
Sil kezal meiden muzejaha tuliba kal’hed adivod.
Petroskoišpäi tuliba tedomehed da Vepsän kul’tursebran ühtnikad: Zinaida Strogal’ščikova, Nina Zaiceva, Irina Vinokurova, Jelizaveta Haritonova, Larisa Smolina, Ol’ga Zaiceva.
Ühtes meidenke oli Markku Nieminen Suomespäi.
Mö joim čajud pirgoidenke da pagižim, pagižim, pagižim...
Harvoin nägemoiš, sikš oli midä sanuda toine toižele, starinoita ičemoi elos, tedištada, midä om meles i henges.
Toine znamasine vastuz muzejas oli sen-žo voden sügüzel.
Nece oli vastuz vepsläižen kirjutajanke Valentina Vasiljevna Lebedevanke.
Hän om sündunu Mäggärv’-külähä, mitte ei ole edahan Kurbalpäi.
Jäl’ghe školad hän pordon eli Piteriš, a nügüd’ tuli eloile kodirandale.
Kurbal eli hänen mamaze, i nügüd’ eläb iče Valentina-ki.
Siloi hän oli pördnus Vepsläižiden kirjutajiden kongressaspäi, kudamb oli tehtud Vologdas.
Hän starinoiči ajeluses i ozuti ičeze ezmäižen kirjan.
Sen nimi om ”Lendi linduine”.
Valentina starinoiči tulnuzile kurbalaižile ičeze polhe, kut hän kazvoi mamazenke i babazenke kodiküläs Mäggärves, midä mäni hänele muštho, a jäl’ges kuvazi hänen kirjutesiš.
Hän lugi vepsäks kirjutesid i runoid.
Erased sanad oliba ilosižed vai čudukahad, adivod pordon hahatiba.
Kut oleleb, nagrdes i kündled oma lähen.
Ken oli tulnu sil kerdal vastusele, ei žalleičend aigad, kaikile se tuli mel’he.
Muloi sügüzel mö kucuim adivoihe Vera Vasiljevna Lodiginad Vidlaspäi.
Hän om kodirandan istorijan tundii.
Vastusen hänenke minei abuti tehta kirjišton radnik Svetlana Mošnikova.
Vera Vasiljevna starinoiči, miše vepsläine tem jo amu om melentartušt hänele.
Konz hän völ radio školas, ajelihe lapsidenke Karjalaha olimpiadoile, konkursoile.
Hän zavodi kerata materialoid meiden tahoiden istorijas, küliden elos.
Ezmäine ”Винницы” -kirj oli paindud vodel 2010.
Koumes vodes päliči läksi toine ”Мой любимый вепсский край” -kirj.
Kirjoiden vaumites oli tehtud sur’ rad: tarbiž oli vastatas äjidenke ristituidenke, pagištoitta, kirjutada muštlosid, kerata azjbumagoid, fotoid.
Vera Vasiljevna ozuti necen kirjan, lugi ičeze runoid, sanutesid, pajati pajoid.
Hän om aktivine naine, mugoi hüvä emäg, radota nikonz ei ištu, i planoid hänel om äi.
Necile vastusele mö kucuim kaikid külän eläjid, ken tahtoi tulda.
Nece eht mäni hüvin.
I völ üks’ čoma azj om tehnus necil radvodel – om paindud ezmäine buklet muzejan polhe.
Siš om ezitadud fotokuvid da lühüdašti starinoitud muzejas.
Nügüd’ meiden kävunikad voiba otta sen muštoks.
Mö eläm edahaižes tahos, kus hilläšti mäneb elo, no meiden muzei radab i varastab uzid kävunikoid, hüvid vastusid!
Tulgat tö-ki adivoihe!

Kaikuččen voden kezalebun jäl’ges Venämal lapsed rigehtiba tulda školihe.
Hö most vasttasoiš ičeze sebranikoidenke da opendajidenke.
Muga om meiden-ki suomalaižugrilaižes školas.
Konz rad om mel’he, ka voded-ki jokseba pigai.
Necil vodel meiden školale täudub jo 20 vot.
Voib sanuda, miše škol om völ nor’, no neciš aigas om sündunu äi erazvuiččid školveroid.
Nügüd’ jo meiden školan pästnikad oma lopnuded üläopištod da tuliba radole školha.
Nece oma suomen kelen opendai Anastasija Alonceva da karjalan kelen opendai Ol’ga Kovilina, kudambad radaba meiden školas.
Völ vepsän kelen opendai, kudamb radab Šokšun školas Anastasija Konošenko mugažo om meiden školan pästnik.
Kanman praznikad minä tahtoin starinoita školas, opendajiš, openikoiš da školan radnikoiš, kudambad äjan vozid radoiba, a erased radaba nügüd’-ki školas.
Vodel 1994 Petroskoiš avaitihe suomalaižugrilaine škol.
Sen täht äjan tegiba vepsän rahvahaline kul’tursebr, karjalaine rahvahaline kul’tursebr da suomalaine rahvahaline kul’tursebr.
Niiden pämehed kirjutiba äi erazvuiččid azjbumagoid erazvuiččihe ministerstvoihe pakičendas, miše škol olnuiži avaitud.
Nene oliba voded, konz udes zavottihe opeta karjalan da vepsän kel’t, sikš lapsid, kudambad tahtoiba opeta kodikel’t, oli äi.
Enamba nene oliba lapsed, kudambil kanzoiš völ pagižiba vepsäks, karjalaks vai suomeks.
Ezmäižel vodel školas oli vaiše kuz’ klassad, kus openzihe 104 openikad da radoiba 14 opendajad.
Školan pämez’ oli Svetlana Ivanovna Heikkonen.
Hän om vepsläine i ezmäižil vozil iče vedi školas vepsän kelen urokoid.
(Jäl’ges völ radoiba vepsän kelen opendajad L’udmila F’odorovna Aleksejeva da Marina Borisovna Jevsejeva).
Svetlana Ivanovnale abutiba školan varapämehed Antonina Vasiljevna Potahina, Svetlana F’odorovna Kondratjeva, Raisa Petrovna Košeleva da Viktor Grigorjevič Smirnov.
Svetlana Ivanovna iče valiči opendajid, kudambid nevoiba otta radole tetabad rahvahaližiš kul’tursebroiš mehed.
Kaikile radnikoile oli üks’ pakičuz – pidi teta vepsän, karjalan vai suomen kel’t.
Völ kezal, konz kaik lapsed oliba lebul, ezmäižed opendajad – Svetlana Nikolajevna Mitina, Tatjana Jevgenjevna Kuz’mič, Aleksandra Nikolajevna Jelizarkova, Irina Jurjevna Generalova, Tatjana Einorovna Ovs’annikova, Jelena Jurjevna Bukašova da Kuznecova Tatjana Nikolajevna vastsihe školas da zavodiba rata.
Hö peziba iknoid, krasiba ičeze klassoid da völ puhtastiba školan karzinan.
Kaiken heidenke ühtes oliba i školan pämez’ da školan varapämehed.
Sügüz’kun ezmäižel päiväl školan ezmäižele praznikkogomusele tuli äi adivoid.
Niiden keskes oliba Sergei Katanandov da Sergei Svidskii.
Hö lahjoičiba školan pämehele znamasižen avadimen školaspäi da čapoiba lentaižen školan pordhil.
Siš aigaspäi zavodihe-ki rad školas.
Kaikuččen päivän lapsid, vanhembid, opendajid školpordhil vastsi Anna Vasiljevna Kovru.
Nece hüväsüdäimeline, lahjakaz naine abuti lapsile kaikiš azjoiš, hän oli lapsile kuti maman tagut.
Kut johtutaba opendajad, siloi školan erigoičuz oli siš, miše klassad oliba pened da kaik školas toine toiženke pagižiba kodikelel, i kaikutte toine tošt el’genzi.
Kaikil urokoil, ei vaiše kelenurokoil openikad voiba pagišta kodikelel.
Openikoiden da opendajiden lugu kaikuččen vodenke kazvoi, sikš openduzhonusid školas tegihe vähä.
Tuli aig löuta suremban pertin školan täht.
Nece rad mäni ei üht vot, ved’ tarbiž oli, miše škol oliži lidnan keskes.
Vodel 1999 pättihe ühtenzoitta suomalaiž-ugrilaižen školan №52 da školan №18 i tehta ühten školan, kudamban nimen valitihe – Petroskoin suomalaiž-ugrilaine škol.
Sid’ školan pämehen tegihe Natalja Valerjevna Barkalova, kudamb nügüd’-ki radab meidenke.
Hän kaiken holdub lapsiš, opendajiš da školas.
Ezmäine voz’ ühtenzoitusen jäl’ges oli jüged, ved’ kaks’ erilašt openduzkundad ühtniba ühthe.
No melekaz pämehen rad da melentartuižed sädajad opendajad pigai ühtenzoitiba kaikid ühthe openduzkundaha.
Školas tegiba suren čoman remontan, i rad mäneškanzi.
Nügüd’ nece om meiden škol.
Školas om melentartuine, tark da hüväsüdäimeline opendajiden kund.
Meil om äi opendajid, kudambil om ülembaine radmaht.
Meiden opendajad navediba ližata ičeze radmahtoid.
Meiden karjalan kelen, vepsän kelen da suomen kelen opendajad iče kirjutaba openduzkirjoid, miččed om jo paindud, i lapsed opendasoiš niiden mödhe, da kudambad völ oma rados.
Täl vodel školas opendasoiš 926 openikad.
Niišpäi 35 openikad opendaba vepsän kel’t.
Suomalaižugrilaižes školas om sündunu äi erazvuiččid tradicionaližid praznikoid da rahvahaližid veroid.
Nece oma Karjalan jalokived-festival’, Lönnrotovskije čtenija-tedo-oppind konferencii, Karjalan valdkundaline konkurs da Kodimaröunale omištadud pajatand runo-konkurs i äi toižid.
Vodespäi 1994 školas radab Sidomusiden kuvatuzstudii.
Sen ohjandai om Natalja Aleksandrovna Okuneva.
Lapsiden radoil om čomitadud seinäd školas.
Vodel 2004 meiden škol ühtni venälaižehe konkursaha školiden keskes i sai Parahiman Venäman škol-nimen etnokul’turižen komponentan nominacijas.
Vodel 2012 škol sai toižen sijan Karjalan valdkundaližes Parahim kodikelen openduzhonuz-konkursas, a 2013.
vodel – ezmäižen sijan.
Meiden opendajad da openikad kaikuččel vodel ühtneba erazvuiččihe konkursoihe, festivalihe da olimpiadoihe.
Nügüd’ školha tuleb äi erazvuiččid uzištoid, uzid programmoid, i rad om melentartušt.
Oliži paremb, ku školha tuliži enamba lapsid, kudambad tahtoiba opeta vepsän da karjalan kel’t.
Karjalaižile da vepsläižile pidab muštta ned sanad, kudambad kirjuti ičeze runos vepsläine runoilii Viktor Jeršov ”Ala kadota jurid, ala unohta kel’t”.
Mö kaiken kucum meiden školha i varastam uzid openikoid.
Tervhen tulda suomalaiž-ugrilaižehe školha opendamha kodikel’t!

Jäl’ges Ut vot, ani edel Raštvoid, Neglik kucui ičeze sebranikoid Kondjašt da Janišanpoigašt adivoihe jomha čajud.
Neglikan pertine seižui mecanröunal, kuspäi nägui kaik – puiden ladvoid, tal’vpäiväižen laskm, hoštajid tähthid taivhal...
Sebranikad joiba čajud išttes stolan taga, pagižiba da kacuiba iknaha.
Äkkid üks’ pen’ tähthaine lendaškanzi alahaks, maha.
– Kackat!
– kidastaškanzi Kondjaine.
– Tähthaine lanksi!
Lähtkam pordhile!
Kackam, kuna se lanksi...
– Avoi-voi!
– kidastaškanzi Janišanpoigaine.
– Teramba peitte!
Ika se lankteb sinei päle!
– Tähthad ei langekoi päile.
– Kactes lämoid, miččen jätab lanksii tähtaz, Neglik tüništoiti Janišanpoigašt.
– Ned ei langekoi ani maha.
– A kut muga om?
– čududelihe Kondjaine.
– Kuna-žo ned lankteba?
– A nikuna, – zavodi sel’genzoitta Neglik.
– Lankteba, no nikuna ei laskkoiš.
– Varasta, varasta...
– zavodi meletada Kondjaine.
– Kut nece nikuna?
Kuna-se ned laskesoiš.
Ei voi olda muga, miše se lankteb i nikuna ei laskkoiš.
Naku minä, konz libun pule, miše sada met, oleskeleb muga-ki, miše lankten.
Laskemoi maha.
Sikš tähthad mugažo kuna-se laskesoiš.
Tegi pätusen Kondjaine todes savustajan čaškan čajunke lämäha pert’he.
– Kaikatoiš!
– möst kidastaškanzi Janišanpoigaine hüppähtades pordhile i sid’-žo tagaze pert’he.
– Nügüd’ laskese meiden päle!
– Ka nikuna nece tähtaz ei laskte.
– Udes zavodi sel’genzoitta Neglik.
– Tedomehed jo amu todištiba, miše tähthad, ani kaikid penembad, nikonz ei laskkoiš maha.
A lankteba vaiše meteoritad.
Konz ned lendaba lähemba mannoks, ned tegesoiš hoštajikš aniku tähthaižed.
No maha ned ei langekoi.
Neciš minä kirjaspäi tedištin.
A sikš ku kaik teziba, miše Neglik om lujas melekaz i toziavonaine, ka niken ei zavodind ridelta senke.
Tedomehed paremba tedaba.
Janišanpoigaine tüništui, Kondjaine oti ičeze čaškan čajunke, i hö udes zavodiba kacta toine toiženke vändajihe tähthažihe, miččed hoštatiba mustal ösijapäluižel.
– Kaik-se nece ei ole oikti, – siliti hahlakast korvad Kondjaine.
– Laske, lankteba nened meteoritad.
No siloi mikš ned lankteba?
Min täht niile langeta?
Ištuba ned taivhal tünäšti, voib olda čajud joba, a sid’ zavodiba langeta.
– Ka ei!
– maihuti Neglik käbälal.
– Ned ei langekoi muite.
Kundle, Kondjaine, necidä kaiked om jüged sel’genzoitta, paremba minä andan sinei kirjan i ...
– Möst!
Möst tähtaz lankteb!
– Janišanpoigaine barabaniškanzi käbälil stoladme.
– Nece ei ole tähtaz.
Nece om meteorit.
Tähthad ei langekoi maha, – sanui Neglik Janišanpoigaižele.
– Ka mitte ero om!
Lankteb-žo!
– libui Kondjaine ištimelpäi.
– I ani meidennoks lendab.
– Kaičegatoiš!
– jokseškanzi Janišanpoigaine honusedme.
– Nügüd’ ani laskese meiden päle!
Neglik pil’kištihe kactes lendajaha taivhaspäi objektaha.
– Ole hilläšti!
Kacu paremba kut čomašti lendab!
Hö ühtes ištuiba iknanno, ei voinugoi ani kubahtada mugoižes čomudespäi, i kacuiba, kut hoštai čokim jätab ičeze jäl’ghe hobedakahan pit’kän händan ötaivhal.
Letes mecröunannoks, nece čokim iškihe maha i lämoiti kaiken mecan, kuti penikaine päiväine.
Neglik, Janišanpoigaine i Kondjaine joksiba pertišpäi mecröunale, tuliba sijannoks, kuna lanksi avaruz’objekt, i čududelihe.
Ei suren kopan keskuses, läz Neglikan pertid, venui i muhazi sebranikoile lujas penikaine Tähthaine.
– Tervhen!
– sanui Tähthaine sebranikoile.
– Minä olen Tähthaine.
– A mö olem Neglik, Janišanpoigaine i Kondjaine, – sädi tervhen Kondjaine i lendi Tähthaižen vilus maspäi.
– Varasta, sinä, nacein, oled meteorit!
Tähthad ei langekoi maha, – sanui Neglik.
– Tobjamalaz – ei langekoi, – hökkähti Tähthaine.
– A minä naku lanksin.
– Void-ik siloi sel’genzoitta, – keskusti Janišanpoigaine.
– A kuna tö lasketoiš, ku ei maha?
– O-o-o...
Mö em langekoi, mö lendam.
Lendam ühthe čudokahaze sijaha, mitte om edahan täspäi.
Minä völ en olend sigä, no sinna tahtoiba putta kaik tähthad mirus.
Naku mö lendam-ki sinna, konz tuleb aig.
– A konz aig tuleb?
– kuzui Neglik.
– Kaikutte tähthaine iče rižab, konz tuleb aig.
– Siloi mikš sinä laskid maha?
– küzui Kondjaine.
– Minä olen mugoine pen’, – opalas sanui Tähthaine.
– A vedovägi neciš maspäi om mugoi kova.
Mindai vedi tänna, a iče leta täspäi minä en voi.
Sebranikad zavodiba meletada siš, kut voib abutada tähthaižele udes libuda kosmosaha, miše edemba jatkata ičeze matkad.
– A ku mö sindai tacim ülähäks?
– küzui Kondjaine Tähthaižel, mitte venui hänen käbälal.
– Hüvä, – hökkähti Janišanpoigaine.
– Otam i koumen lujas tacim sindai.
Neglik vaiše kigluti päl.
Hän ei voind uskta sihe, miše tähthad voiba lasktas maha.
Neglik lugi äi kirjoid astronomian da fizikan polhe, no nikus ei sanutud, miše tähthad voiba lasktas maha.
Vastkarin kaik tedomehed oma sidä mel’t, miše mugošt ei voi olda.
I naku hänen edes Kondjaižen käbälal venui Tähthaine i ilokahašti hošti.
– Spasib!
Sur’ spasib teile!
– sanui Tähthaine.
Neglik, Janišanpoigaine i Kondjaine otiba Tähthaižen i mi oli väged taciba sidä korktas ülähäks taivhaze.
”Nägemoiš, Kondjaine!
Nägemoiš, Neglik!
Nägemoiš, Janišanpoigaine!
Spasib teile kaikes!”
Muga se lendi edahan, jättes ičeze jäl’ghe hoštajan hobedakahan jäl’gen ötaivhal.
A sebranikad seižuiba mecröunal, maihutiba käbälil i kacuiba, kut Tähthaihe libui kaik ülemba i ülemba maspäi röunatomannoks raštvoiden taivhannoks.
Vepsäks kändi Irina Sotnikova

Tuli keväz’ i mec heraštui.
Lumi sulab, jokseba ojaižed, niiš heläidaba jälautikoižed,  tullei vihel’dab oksiš.
Linduižed čičitaba, pajataba, eskai öl ei vaikastugoi!
A Pakaižuk ei ole edahan, hän kaiken kuleb.
Meletab: ”Kut oli hüvin, konz minä olin ižandan!
Mecas oli hillüz’, vaiše pud čuhkoiba.
Nacein ei ole kaikile mel’he keväzline judu i heikand.
Kaik linneba hüviš meliš, ku minä pördamoi tagaze.”
Tuli Pakaižuk öl mecha i peitihe kuzen alle.
Päiduškanzi jo.
Kuleb Pakaižuk: jokseb mecadme jäniš.
”Hubin om jänišale, – meletab Pakaižuk.
– Lumi-se om jo läz kaik sulanu, ma om hahk, a iče se om vauged.
Kaikutte jänišad voib nägištada i tabata.”
Äkkid hüppähti jäniš tehudele.
Vaiše se ei ole jo vauged: jäniš om hahk!
Sen jäl’ghe hüppähtiba sebranikad – mugoižed-žo hahkad jänišad.
Pakaižuk eskai čududelihe.
– Midä keväz’ tegeb!
Hüpiba ilokahad jänišad siriči.
Pakaižuk nägeb, miše ištub mecanröunal must tedr, i om kuti hil’.
”Naku tedranno bed tuli, meletab Pakaižuk.
– Ved’ se ödui lumen al.
Nügüd’ lunt ei ole, a mec völ pal’l’az seižub.
Ei ole tahod, kuna tedr voiži peittas – ni lumen alle, ni puiden alle.
A tedr ei meleta-ki peittas: sennoks emätedrad lendaba mecröunale, i se niiden edes ičeze čomut ozutab, heledal änel burbutab.
– Čuf-ši!
Čuf-ši!
Tedrannoks sebranikad lendaba, a se zavodib ridan.
Zavodiše tora.
”Midä keväz’ tegeb-se!
– meletab Pakaižuk.
– Kožmuseline lind tartui toraha.
Tünüdes-ki unohti”.
Päiväl tegihe lämembaks, tedrad lendiba poiš mecanröunalpäi.
Astub mecadme laih kondi.
” Kut sinei-se om, värkäpšuine?
– meletab Pakaižuk.
– Nacein tusttud ičeze pezad?
Nukkuižid pezas i ed tedaiži näl’gäd.”
A kondi azotihe, kaivab künzil maspäi miččid-se jurid, pureskeleb niid, röhkib hüviš meliš: jured-ne oma magedad.
Pakaižuk holdui.
– Nece-ki ihastub kevädehe!
Niken ei tusttu mindai...
Lähtta küzuda Kevädel, mil se kaikid melespäi vei?
Mäni kuzen alpäi, läksi mecadme ecmaha Kevät.
A Keväz’ iče hčnennoks lendab.
Iče kaik om änikoiš, päiväižen sädegiš.
Sanub hänele:  – Midä, vanh?
Kargaidamha da meiden pajoid kundelmaha tulid?
Vai pöl’gästoitta keda-ni tahtoiškanzid?
– Pöl’gastoitad heid!..
A midä sinä tegid ningomad, miše kaik melespäi läksiba?
Muhadaškanzi Keväz’.
– A sinä iče küzu heil, mihe hö kaik ihastuba?
Löuzi Pakaižuk jänišan.
– Sinä mihe ihastud?
– Kevädehe, Ukoine.
Ihastun lämähä, päiväižehe, vihandaha heinähä.
Ved’ kaiken tal’ven en nägend vihandad taiment, kaikid haboid travin, karktad kor’t söin.
A heinse maged om.
Löuzi Pakaižuk tedran.
– A sinä mihe ihastud?
– Suugad oigeta, väged ozutada.
Čuf-ši!
Čuf-ši!
Löuzi Pakaižuk kondjan.
– A sinä mihe ihastud?
– Änikoihe ihastun…
– Oh-oh, nagranzoitid mindai!
Čomad neiččed ihastuba änikoihe.
Ik sinä-ki zavodid sidoda niišpäi änikpal’mikoid?
A tahtoid, minä andan sinei äi vauktoid änikoid, kaiken man niil peitan?
I zavodi Pakaižuk pudištada hijamal.
A hijamaspäi lunt lendaškanzi.
Kondi sanub:  – Ei, Ukoine!
Sinun änikod oma elotomad.
Ned ei mujugoi, ei ihastoitkoi sil’mäd.
Sinä tuled, ka tal’ved tod, a Keväz’ astub – rusttad kezad tob.
A mö, kondjad, sured magedsud olem!
Minä tal’vel nukun pezas, lunt da jäd minun päl om, a unes kaiken nägen magedad met da marjoid.
– Nu, ku sinä, värkäpšuine, uništad magedas, ka minei lähttä pidab.
Pakaižuk käreganzi i läksi muga edahaks, miše jäniš, tedr da kondi ani unohtibaki siš.

Ende eli-oli car’.
Hän navedi lujas kundelta sarnoid.
Carin slugad kaikjalpäi eciba nenid, ken mahtoi starinoita sarnoid – kaikuččel päiväl car’ pakiči uden sarnan.
A ku hänele starinoitihe se, miččen hän kuli ende, hän käski surmita sarnnikad.
A kuspäi pidi tedištada, kuli hän mugoman sarnan aigemba vai ei?
Oleskeli muga-ki, vaiše kuleb car’ sarnnikalpäi tutaban sarnan, sid’-žo käskeb čapta sarnnikale pän.
Tuli päiv, konz hänen valdkundas ei ole jänu ni üht sarnnikad, kudamb tahtoiži ozutadas carin edes.
A car’ pahidub, kidastab slugiden päle:  – Togat minei sarnnik kuspäi tahtoit!
Ika kaikile lop linneb!
Slugad huriloičiba, holespai ičtaze ei muštkoi.
I naku kodimištoho tuleb mitte-se tundmatoi priha.
Priha tuli, tervehtoiti carid i sanub:  – Tahtoid-ik, car’, kundelta minun sarnad?
A car’ ihastui.
Rigehtib, prihale suhu kacub.
– Starinoiče, starinoiče teramba!
I ištutab händast ičezennoks pehmedaha lebuištimehe.
Priha sanub-ki:  – Nu-ške, kundle.
Mugošt sarnad, sinä, nacein, ed kulend.
Oli nece lujas amu, konz minun dedaim i sinun dedaiž ühtes lendiba sarajad.
Lujas korged sarai tuli.
Ku sihe panda parden, ka orav kogonaižes päiväs ei voinuiži toižes lopuspäi toižhesai hüppida.
Naku mugoine oli sarai!
Oled-ik kulnu mugoižes?
– En kulend, – sanub car’, – a mi edemba oli?
– A mi edemba oli, homen starinoičen, – sanui priha i läksi.
Homendesel möst tuleb.
Car’ ištutab möst händast ičezennoks, rigehtoitab:  – Nu, mi edemba-se oli?
– Naku muga, – sanub priha, sinun dedaiž i minun dedaim neciš sarajas kazvatiba härgan.
Mugoine sur’ oli, miše päskhaižele pidi kogonaižen päivän leta, miše sarvespäi toižhesai putta.
Oled-ik kulnu mugoižes härgas?
– En kulend, sanub car’.
– A ed kulend, ka tämbei täudub.
Homen tulen.
I möst priha läksi.
”Sinä oled nüga priha, – meletab car’, – a minä sindai kaiken-se manitan.
Olda sinei, kut toižile-ki, päta!”
Kucui hän ičeze slugid i sanub:  – Konz homen nece priha möst zavodib starinoita, tö kaik tulgat kundelmaha, i hot’ midä hän sanub, tö vastha kidastagat: ”Mö necen kulim, kulim!”
Naku minä händast manitan-ki.
Tuli praha möst.
Ištuihe i zavodi starinoita:  – Konz sinun tataiž i minun tataim valdoičiba läheli toine tošt, sinun tataiž oti velgha koumekümne bučid kuldad minun tatal.
Koumelkümnel hebol vei.
Olet-ik kulnuded neciš azjas?
– Kulim, kulim!
– kidastiba slugad ühthe än’he.
– Nu, ku kaik olet kulnuded, ka anda tagaze velg, car’!
– sanub priha.
Tuli carile maksta prihale kuldad.
Ved’ ed ridle, ku kaik ühthe än’he kidastiba, miše oma kulnuded neciš velgas.
Car’ käski ičeze kaznačejid ladida kuldad prihale.
Keratihe, keratihe, vaiše kümne bučid keratihe, enamba ei olnu kuldad caril.
Priha bohattui, koumel hebol carinnopäi läksi.
A car’ siš aigaspäi enamba ei kundlend sarnoid.
Opetihe händast!
Vepsäks kändi Maria Mironova

Tuli keväz’ku.
Päiväine paštoi päiväl jo lämäs, a öd oliba völ vilud i homendesel jaugoiden al ročkuti hang.
Tämbei hangale lanksi hoikas lumut, i Sen’a tuldes školaspäi, söi pigašti i sid’-žo ladi joksta irdale.
– Kuna sinä kerazitoi mända?
– küzui vanhemb sizar.
– Mi...
mä...
mö!
– Sen’al sus oli kanfet, i sizar ei el’gendand nimidä.
– Kuna, kuna sinä mäned?
– Mecha!
Jäl’gid kacmaha mänen verest luntme, tahtoin tedištada, kut mecas živatad eläba, minei se om melentartušt amu jo teta!
Ika kuni keradelemoi, ka lumi-ki sulab!
– Nu, nu, mäne, kacuhta!
– nagroi sizar.
– Linned jäl’ges Sen’a-jäl’gidentedajan!
Vaiše ala mäne edahaks i ala ole pit’kha!
– käski sizar.
Sen’a pani suksed i hihti mecha.
Lumi oli kova, pidi vahvas, i Sen’a ajoi hüviš meliš.
Kaikes meclonduses nägui, miše tal’vele pigai tuleb lop: lumel venuiba süväd sinižed kuvad, kuziden ladvad kacuiba oiktas taivahaze i libuteliba päiväižennoks kaikuččen ičeze neglaižen, lepišt mustišti täudunuzil sirguižil, a koivun tüved vaugištiba enamba lunt.
Il’m oli mugoine verez, miše heng pajati, oli taht eläda, – kaikes mujui kevädele.
Sen’a hengahti täudel rindhal:  – Mitte čomuz’ om mecaižes!
Nu, tarbiž jo ecta jälgid...
Mi sigä nägub pallištol?
Aha, ka nece ved’ reboi jäti jäl’ged-čepižed!
Kut tarkas astui, nacein, eci keda-se...
A naku nägub jo, keda-se varjoiči...
A, kac, jäniš joksi!
Haškud pit’käd, a vitlikoičeb-se kut, vitlikoičeb...
Pageta ladib reboišpäi: jaugoil topoti, toižil lopoti, händal vitliti, reboin maniti, – muhahti Sen’a.
– Ka kacu-ko, ved’ maniti-ki jäniš nügad reboid!
A reboin jäl’ged astuba penzhan alle, i kaik taho om kaidud ümbri…
Mi hän naku oli-se, min täht lumi lükäitud penzhannoks?
Aha!
Naku näguba pened hiren jäl’guded, hirut ladi peittäs, da ei ehtind.
Ka necil pallištol reboil om tehtud äi karoid!
Nacein, sid’ oli hiriden lidn, a reboi miku fašist rikoi kaikid eläjid.
Mitte minei žal’ om hirüzid, jänišaižid!
No, ku kacta toižes polespei, ka ved’ kaikile tarbiž söteltas-se...
Mindai-ki ku händikaz löudab, ka söb, ei tarbiž hätken meletada-ki, mi linneb!
I sid’ Sen’ale tegihe varu, hän pöl’gästui i kändihe ajada kodihe, a konz kulišti koiran nutandan, ka ihastui:  – Mit’al koir tegi kužuid, ka mänen otan ühten kužun, kazvatan ičelain sebranikan kävelta mecha!
I Sen’a pidi jo meles uden tal’ven i tezi, miše möst mäneb mecha tarkištelmaha jäl’gid.

Sügüz’ om kaikid čomemb voden aig.
Konz völ londuses voib nägištada muga äi erazvuiččid mujuid?
Lehtištonlähtend, erimujuine hurst’ mecas, lehtesiden šobaiduz jaugoiden al, sinine taivaz, sügüzen äned…
– kaik nece tob ristituile ihastust.
No sil-žo aigal sügüz’ tob opalad da tuskad ristituiden südäimihe.
Naku miččen erazvuiččen voib olda sügüz’!
Ani sügüzen augotišes irdal om völ läm’, paštab päiväine, hein da lehtesed oma völ vihandad.
No aig mäneb lujas hotkas i pordhile tuleb todesine sügüz’ ičeze zakonoidenke.
Pud zavodiba vajehtada ičeze sädoid, i londuz tegese toižeks.
Habad paneba päle rusttoid platjoid.
Koivuižiden da vahtariden pakuižed lehtesed näguba päiväižel kuldaižin.
Ned ripuba puiš, kuti kuldaižed monetad, i niišpäi ümbri tegese muga vauvhaks i päipaštokahaks.
Pihläd da kalinad paneba päle čomid rusttoid nabornikoid.
Lämäl päipaštokahal sügüz’päiväl taivaz om sinine.
Vereses da sel’ktas il’mas lendaba hämähoukun verkod.
Äkkid puhuškandeb läm’ tullei, i kirjavad erimujuižed lehtesed punosoiš il’mas, kuti lipkaižed.
Ned hilläšti lankteba maha i kataba sen čomal hurstil.
Necil aigal om hüvä kävelta mecas.
Jaugoiden al šobaidaba lehtesed, verez il’m ületab väged, hengel om läm’.
Om žal’, miše nece čomuz’ ei ole pit’k.
Kaks’-koume nedalid i se kadob.
Naku lopišeki kuldaine sügüz’.
Kaikuččel päiväl irdal tegese kaik vilumbaks.
Homendesil levigandeb sumeg.
Päiväine paštab, no ei lämbita.
Kaik paksumba hahkad pil’ved peitäba taivast.
Kova tullei rebitab čomid lehtesid.
Hein da änikod näiduba.
Kulub kurgiden änid.
Tuli aig prostidas kezalinduidenke.
Pud seižuba pal’had i varastaba, konz tuleb tal’v i kärib niid lämil vauktoil sijakatusil.
Paksus vihmub, eskai voib langeta ezmäšt lunt.
Irdal om redu da vezilätäkoid.
Londuz vaumičese tal’veks.
Kaik ümbri johtutab siš, miše tuli möhäsügüz’.
Lopihe čoma aig.
Mugoižes hahkas kuvaspäi hengel-ki tegese opal.
Nügüd’ pidab varastada, konz tuleb tal’v, i se katab man vauktal sijapäluižel.

Mec robaidab – pahaks säks.
Mecas om äi pihläčuid – sügüz’ linneb vihmakaz.
Möhäine lehtištonlähtend – viluks tal’veks.
Kulištada jumalanjurud sügüz’kus – lämäks sügüzeks.
Läm’ sügüz’ – pit’käks tal’veks.
Möhäsügüzel säsked ozutasoiš – lämäks tal’veks.
Ku sügüzel kezalindud lendaba korktas, tal’vel linneb äi lunt, alahan – vähä lunt.

Ičetehtud pirg om kaks’ kerdadmagukahamb!
Tarjoičem sinei paštta pirgad bolanke.
Bol om ei vaiše magukaz, no lujas-ki tarbhaine marj tervhuden täht.
Ladi iče paštta pirg vai kucu abuhu vanhembid!
Recept om kebn.
Pirgan vaumičendan täht sinei tariž:  300 grammad jauhod  150 grammad saharad  100 grammad void  2 munad  1/2 čailuzikad sodad uksus  Pirgan päližen täht pidab:  200 grammad bolad  200 grammad kandatest  150 grammad saharad  Ezmäi sinei tariž lujas hüvin pesta marjoid.
Sid’ pane marjoid kuivamaha.
Sil aigal, kuni marjad kuivaba,vaumiče tahtast.
Sen täht pane staucaha void da saharad.
Peksa!
Sid’ ližada neche massaha kaks’ monad da völ segoita!
Sodaha vala kaks’ tippušt uksusad.
Soda brunciškandeb – ala varaida!
Ližada necidä sodad staucaha.
Ota jauhod da sotki tahtast!
Vaumitud tahthan päle pandas bolad.
Pirg pašttas läz pol’časud.
Kuni pirg om päčiš, vaumiče pälišt.
Peksa kandatest saharanke.
Pašttud pirgan päle pane pälišt.
Sen jäl’ghe vilugoita pirg jäškapas.
Hüväd sömtahtod!

Amuižiš aigoiš oli pohjoižel ma, kus ei paštand päiväine.
Lujas pimed oli siš mas.
Vaiše tähthaižid voi nägištada mustas taivhas.
No tähthišpäi vauktut om vähä…
Must taivaz ripui Pimedan man päl.
Neciš mas oli muga pimed, miše ristitud tundištiba toine tošt vaiše änen kal’t.
Lämoid mugažo ristitud ei nähnugoi.
Ičeze pertiden piluihe hö panliba samloid, no eläda oli kaik-se vilu.
Sikš ku käred tellei puhui siš mas.
Nene ristitud eliba lujas hubin.
Oli siš Pimedas mas korged mägi.
Se peiti pol’ taivast.
Niken ei tedand, miččed tähthad kobaidaba necen mägen toižes poles…
Mägenno seižui pit’k da korged aid.
Mugoine pit’k, miše niken ei voind ümbärta sidä.
Pimedan man eläjad teziba, miše aidan taga om sur’ pert’ mustiš parzišpäi.
Seičeme mustad velled eliba siš pertiš.
Oli nenil vellil sada tuhad pedrad.
Pedroiden nahk om läm’, liha om magukaz…No Pimedan man eläjad ei tednugoi necidä.
Heil ei olend pedroid, hö söiba vaiše kalad, mittušt saskeliba mustan jän alpäi.
Muga eliba hö äi tuhid vozid.
Niken Pimedan man eläjišpäi ei meletand, miše voib eläda toižin.
No kerdan hö nägištiba, miše pidust’ pit’käd aidad ajab raccil vauktal pedral uk.
Pedr oli mugoine vauged da čoma, miše sišpäi tegihe kuti päiv.
Sikš ristitud nägištiba ukon melevad modod.
Oli sel’ged, miše ukole om äi vot, hän nägišti elos äjan.
Uk ei kadehtind nikelle i vaiše tahtoi jätta ristituile hüväd muštod ičesaze.
– Tervhen!
– sanui uk da seižuti pedran.
– Kut om pimed teiden mas, – sanui uk, i ristitud nägištiba hänen hahkad bardad pol’vihesai.
– Jose tö nikonz et nähnugoi päiväšt?
– küzui uk.
No niken ei andand vastust, sikš ku niken ei el’gendand, miš oli pagin.
Pimedan man eläjad ei tednugoi ni päiväšt, ni kudmašt, vaiše tähthaižid-lämoimadoižid mustas taivhas.
– Nägen, – sanui uk, – tö et tekoi, mi om päiväine.
Päiväine tob ristituile lämäd da sur’t ilod!
Se eläb toižes mägen poles, korktan aidan taga.
Pit’kha heredal pedral tarbiž ajada, miše nägištada päiväšt.
Ristitun elod ei täudu, ku astta jaugai pidust’ necidä aidad sinnapäi.
Vaiknašti kundliba Pimedan man eläjad ukod da čududelihe – mitte om nece päiväine, kudamb voib antta lämäd da ilod?...Kulištiba ukod mustad velled-ki.
Äkkid hö kidastaškanziba:  – Meletomad ristitud!
Jose mirus voib olda mi-se mugoine, mitte voiži antta ilod da lämäd sil-žo aigal?
Jose voib olda mi-ni mugoine, midä mö em tednuižigoi?
Nece uk om kelastai, starinoičeb teile sarnoid, a tö kundlet!
Ei ole mirus mujud paremba mustad!
Lögam händast da ajagam meiden maspäi!
Pimedan man eläjad meletiba, jose starinoitud sarnas voib löda?
Melev uk likuti päl, kibinad sil’miš kadoiba.
Sanui hän:  – Om jüged uskta sihe, midä ed näge.
No ku om aid, om midä-se sen taga-ki.
Ku om mägi, om ma sen-ki taga.
Ku oma tähthaižed, ka voib olda toine-ki sur’ tähtaz, hoštai, kut sada tuhid tähthid, läm’ da čoma.
Om mirus äi toižid mujuid, ei vaiše must.
Must om manitusen da kelastusen muju.
Minä lähten.
Tulen vaiše sen ristitunnoks, kudamb uskob päiväižehe.
Mustad velled tahtoiba tabata ukod, no vauged pedr iški kabjal – kadoi uk, a sen ühtes noidasine pedr-ki.
Ristitud tartuiba ičeze enččihe azjoihe Kaik zavodiba eläda, kut ende-ki.
Vaiše üks’ priha ei voind eläda tünäs.
Hän pani muštho ukon sanoid päiväižes, mitte andab ristituile lämäd da ilod.
Läksi hän pimedan järvennoks, sinna, kus kazvab pedransamal.
Kacuhti priha mustaha taivhaze, kacuhti mustaha vedehe da mustaha maha:  – Kut-žo hüvä oliži, ku kaik nece ei oliži must!
Tahtoin uskta päiväižehe!
Tahtoin nägištada sidä!
No melev uk kadoi, abidoittihe händast.
Kadoi vauged pedrki.
Kut-žo minä löudan sidä mugoižes pimeduses?...
Äkkid samlos ozutihe noidasine pedr.
Oli se mugoižen vauktan, miše sen nahkaspäi tegihe vauvhemba.
– Minä olen tägä, – sanui pedr.
– Varastan sindai.
Ištte raccile.
Priha lujas čududelihe, no ištuihe pedran sel’gha.
Pedr joksi samlodme, soidme, siriči mustiš järviš…Sid’ pedr seižutihe.
Priha nägišti, miše hänen edes kivel ištub se uk bard pol’vihesai.
– Tervhen, – sanui uk.
– Spasib, miše uskod päiväižehe.
Ristituiden keskes voib löuta kaiken vägevid hengid….Ei ole rahvast mugoižita hengita…
– Spasib sinei hüväs vaihes, – sanui priha.
– Ole hüvä, starinoiče, kut minei sada päiväižen Pimedan man eläjiden täht?
Hot’ sen palaižen, mitte voiži antta meile lämäd da ilod.
– Void sinä sada päiväšt, – sanui uk.
– No sen täht, miše päiväine lämbitaiži kaiked, tariž ristituiden uskond.
Ku sinun man eläjiden uskond oliži hot’ hoikan hibusen karččeks, ka siloi-ki voižid sada päiväžen.
Siloi se lämbitaiži kaiken.
– Hüvä, – sanui priha, ištuihe pedrale da pördihe ičeze maha.
Pimedan man eläjile priha starinoiči, kut azj oli, da pakiči heil hibusid.
Kaikutte ristit andoi prihale ičeze hibusen.
Vaiše mustad velled ei andnugoi…

Uništused...ned kehitoitaba meiden mel’kuvitelust.
Kut voib eläda uništusita!?
Ken ei uništand šapkas, miččes niken sindai ei näge!?
Siš voib kacta parahimiden openikoiden lehtikoihe!
A ken ei tahtoind noidasišt pühkint, mitte andaiži sinei mittušt taht magedust!?
A kut-žo oliži čomin kävelta manzikaižes vihmas!
Vai kazvatada padas ičeze pu, miččen oksil lehtesiden sijas oliži kanfetoid!
Nügembad tahtoiba sada lahjaks noidasižen kaluižen, miše kaik heiden uništused tuližiba eloho!
Iče minä uništin ištimes, mitte voiži leta.
Školas lopihe urokad, minä ištumoi ištimele i lendan kodihe!
Nece om muga melentartušt – uništada!
Kaikuččel ristutul om ičeze tahtoid.
Minä küzuin ičemoi sebranikoil, miččid tahtoid oli heil, miš hö uništiba laps’aigan.
Nügüd’ sebranikad oma kazvanuded.
Erasil heišpäi om jo ičeze lapsid.
No surel tahtol hö johtutiba ičeze uništusid da starinoičiba minei.
Erased heišpäi jagasoiš niil teidenke!
Tahtoin opetas otmaha kerdale lahjoid unespäi.
Magadan minä čomin, unes nägen sidä, miš uništan.
A sid’ el’gendan, miše nece om uni, pigai minä heraštun.
Siloi kingitan sadud lahjoid kädehe, miše ei jätta niid unehe.
Minai oli mugoine uništuz: tahtoin tehta laut da ehtatadas sil sebranikoidenke päliči järves.
Minä tahtoin, miše oliži mugoine mašin, mitte voiži sirtta mindai kuna taht.
Uništin tehtas supergerojaks, miše abutada meiden man jaugmäčvändon joukule vägestada mirun čempionatal.
Tezin eskai, mitte sädo tariž panda päle supergerojile.
Minä uskoin, miše ristutud, ku lujas napridas, voiba kävuda läbi seiniš, oigeta melid toižile, leta...Openzimoi tehmaha hot’ midä-ni sišpäi.
Vellenke ladim oigeta melid toine toižele, naprim kävuda läbi seinäs.
Ed usko, äjak kuhmuid libui meiden ocile!
Uništin kengiš, miččed oliba Ellil ”Izumrudižen lidnan noid”–kirjaspäi.
A völ tahtoin tehtas pičuižeks, miše leta bumaglendimel.
Ku sanuda tot, tähä aighasai tahtoin putta sarnaližehe maha!
A minä uništin vastata mecas todesižen el’fan vihandad kengäižed jaugas.
Mikš-se minä meletin, miše suugad, miččid vezikorendod jätaba rogoihe, oma el’foiden suugaižed.
Konz olin kezapertiš, peitimoi puiden da penzhiden taga, miše nägištada todesižid el’foid.
Minä en navedind väta tätüižihe.
Uništin obezjanas!
Tahtoin, miše se eläiži minunke.
Mö ühtes käveližim külädme.
Tal’vel minä sobitaižin sidä, panižin pövun sen päle.
Konz minä pakičin mamal obezjanad, hän sanui minei: ”Kazvad, iče ičeleiž ostad!”
Kaiken tahtoin, miše minun vanhembad heitäižiba kaik tarbhatomid kaluid gardalejalpäi, i minä voižin tehta ičelein pertižen sigä.
Uništin, kut veižin sinna bobaižid da armhid kirjoid.
Sebranikanke susedpertišpäi navedim pagišta telefonal.
Mö uništim, miše meil oliži völ ekran, miččel voižim nähta toine tošt.
Žal’ om, miše siloi ei olend Skype –programmad.
Tahtoin kaita neičukašt požaraspäi, vai keda-ni, ken habi ei uptand.
A minai oli mugoine uništuz.
Konz en voind uinota öl, kuvetelin, kut ikun avaidase, i minä lendan ičemoi magaduzsijal irdale.
Laps’aigal minai oli sebranik.
Kerdan minä küzuin hänel: ”Ku sinai oliži koume tahtod, midä sinä tahtoižid?”.
Han andoi mugoižen vastusen: ”Ezmäine taht, miše ristutud nikonz ei läžuižigoi.
Toine – miše ristutud eläižiba igän.
Koumanz’ – miše ei oliži voinad mal”.
Siš aigaspäi mäni jo 30 vot.
Äjan om vajehtanus.
Ei vajetanus vaiše nene koume tahtod.
A miš uništad sinä?
Kirjuta da oigenda meile!
Sinun uništuses tedištaba kaik Kipinän lugijad!

Edahan Venämaspäi, Keskmäižen meren keskes, om sur’ Kipr –sar’.
Sigä eläb äjiden rahvahiden ezitajid: grekalaižid, turkid, anglialaižid da toižid.
Toižiden keskes Kipral eläb äi venänikoid.
Heid sarel om muga äi, miše Kipral om eskai venälaižid laukoid, kus mödas venälaižid sömtavaroid, om venälaine radio, lugendlehtesid da kulehtesid.
Mugažo kaikuččes sures lidnas om avaitud venälaižed školad, kus voiba opetas venälaižed lapsed.
Opendamine neniš školiš om ani mugoine-žo kut i Venämas.
Lapsed opendaba nenidžo predmetoid, lugeba nenid-žo kirjoid, tegeba nenid-žo ekzamenoid.
Üks’ mugoine škol seižub vanhas Pafos–lidnas.
Nece škol om pen’: vaiše läz 50 last, erasiš klassoiš opendase vaiše üks’ openik.
Sen tagut neciš školas kaikutte openik om kuti ičeze kodiš, kaik tundeba kaikid, kaik holduba kaikiš, kaik abutaba kaikile.
Sikš ei ole čudokaz, miše lapsed navediba kävuda školha.
Pafosan školas opendasoiš ei vaiše venänikoid.
Erased openikad tuliba Kiprale Ukrainaspäi, Belorussijaspäi, Latviaspäi, Gruziaspäi, Bolgariaspäi da toižiš maišpäi, no kaik hö pagižeba venän kelel.
Pafosan školan kahesanden klassan openikad oigenziba teile tervhensanoid da pened kirjeižed, miččiš starinoičiba vähäižen heiden elos Kipral.

Minä olen elänu Kipral jo 11 vot, minun kanz tuli tänna Doneckaspäi.
Minä lujas navedin väta jaugmäčhu da kacta jäugmäčvändoid.
Tulijal aigal minä tahtoižin tehtas jäugmäčvändon kommentatoran.
Minä lujas navedin eläda Kipral, sikš ku täga om meri da äi melentartuižid sijoid, kus voib lebaitas da mänetada aigad.
Völ sikš ku täga kaiken om läm’ sä.
Üksjäine negativine pol’ minun täht om se, miše tal’vel ei ole lunt.
Pafosan venälaižes školas minä olen opendanu jo 7 vot.
Minei om lujas mel’he opetas, ezmäks sikš ku mö školas sam hüvid tedoid, a toižeks sikš ku školas om lujas hüväsüdäimeližid opendajid, kudambile om tärged opeta openikoid kaikehe, midä hö tedaba iče.
Völ hüvä azj om se, miše škol om pen’, a sen ühtes kodikaz da sebranikaline.

Minä tulin Kiprale läz vot tagaze, ku oiktas ka 2013 voden kül’mkus.
Siloi zavodin-ki kävuda Pafosan venälaižehe školha.
Minä tulin Moskvaspäi.
Kipr om minei mel’he, tägä om čoma da elo mäneb hilläšti.
Škol om minei mugažo mel’he, i minä augotišespäi tahtoin kävuda neche školha, ei grakalaižehe vai anglialaižehe školha, sikš ku anglijan kel’t tedan völ ei lujas hüvin, a grekan kel’t ani en teda.
A venälaižes školas voin opetas venäks.
Minun hobbi om sport, ezmäi kaiked jäugmäcvänd.
Tulijal aigal tahtoin tehtas voinmeheks vai biznesmeheks, en teda völ, kut elo mäneb.

Kipral minä olen elänu jo 11 vot.
Minä tulin tänna Grecijaspäi.
Minei Kipr om mel’he čoman klimatan tagut, vaiše kezal voib olda ani kova räk.
Minä navedin pirtta, kodiš om äi minun kuvid da pirdatusid.
Ezmäi kaiked navedin pirtta vezimujuil.
Midä minuspäi tuleb edemba völ en teda, voib olda, tahtoižin tehtas kändajaks, sikš ku minä hüvin pagižen nelläl kelel.
Minä olen openus Pafosan venälaižes školas jo 8 vot.
Škol om minei mel’he, sikš ku om hüvid opendajid, kudambad andaba huvid tedoid.

Minä tulin Kiprale Latviaspäi 7 vot tagaze.
Minei tägä kaik om lujas mel’he.
Iče meletagat: läz om meri, päiväine paštab, kaiken om čoma sä!
Vaiše erašti tusttun vanhoid sebranikoid.
Minun hobbi om japonialaižed pirdatuzfilmoid da kirjoid, tulijal aigal tahtoin tehtas parapsihologaks vai, voib olda, tulen tagaze sportaha (ujumižehe).
Pafosan školas olen openus 4 vot.
Opendamoiš neciš školas, ei toižes, sikš ku minei om mel’he nece škol.
Lujas navedin opendajid, ezmäi kaiked matematikan, himijan da anglijan kelen opendajid, kudambad radaba školas jo äi vozid.
Minai školas om äi sebranikoid, i voin sanuda, miše mö kaik olem kuti üks’ sur’ kanz.

Kaik tedaba, miše Karjalan valdkundal oma ičeze flag, gimn da valdkundanznam.
Karjalan valdkundaline gerb oli tehtud vodel 1993.
Gerban idei om taidehpirdajan J.S.
Nivinan.
Valdkundanznamal om pirtud must kondi.
Midä znamoičeb kondjan kuva Karjalan valdkundanznamal?
Minei se tegihe melentartuks, sikš pätin tarkištelda necidä azjad.
Ezmäi mö mamanke läksim Karjalan rahvahaližehe muzejaha.
Muzejas tedištin, miše om mugoine tedo – geral’dika.
Geral’dika starinoičeb meile valdkundoiden simvoloiš.
Ližaks, muzejas löuzim XVIII-XIX – voz’sadoiden Petroskoin magistratan pečatin.
Minä lujas čududelimoi, konz homaičin, miše necil pečatil mugažo om kondjiden kuvad!
Mikš?
XVIII – voz’sadan lopus Venäman valdas oli Petr I.
Siloi Karjalan valdkund mülüi Novgorodan gubernijaha.
Novgorodan valdkundanznamal kondjan kuva oli tehtud völ 1565 Ivan Groznijan käskön mödhe.
Necil-ki valdkundanznamal kesksijal om kondjiden kuvad.
Kondjiden nägo om mugoine-žo, mitte om Petroskoin magistratan pečatil.
No mikš sigä om kondjan kuva, a ei reboin, nädan vai händikahan kuva?
Kondi om pohjoižen mecan car’.
Mugažo se om kovan vägen da mectusen simvol.
Karjalaižed oma hüväd mecnikad.
Om tetab, miše endevanhas Karjalas mecnikad eskai praznuičiba ”kondjan praznikad”.
Mecnikan täht kondi oli kaikid suremban sal’hen.
Kondi om vägekahan ristitun simvol.
Kondi voib vägestada vihanikad, kaita ičeze sugud da varjoita ičtaze.
Kondi om erižel sijal Karjalan fol’kloras.
Siš paksus johtutadas Kalevala –eposas.
Melev Väinämöinen kucui kondjad mecan čomaks živataks, mezikäpšuks.
Kondi om üks’ pätegijoišpäi karjalaižiš pajoiš da sarnoiš: ”Kondi, händikaz da reboi”, ”Virzud”, ”Kondi-poig”, ”Parm da kozad”!
Om lujas äi muštatesid kondjan polhe!
”Kondjad varaita – mecha ei kävuda” (Tunguda), ”Uraita kuti satatadud kondi” (Sv’atozero), ”Varaida kondjad, kudamb om kodiš, a se, kudamb mecas om, ei koske” (Megrega).
Oppides karjalašt fol’klorad, homaičin, miše se om olnu karjalaižiden täht mecan carin, pühän živatan.
Siš minun avaidused ei lopnus.
Ku käta Karjalan kartad, voib homaita, miše meiden valdkundan irdröunad koskuba kondjan kuvaha!
Tedat-ik tö lidnas, miččen nimi om Medvežjegorsk!?
Ičeze nimen se sai Medvežja gora–stancijalpäi.
Om mugoine legend, miše kerdan üks’ mez’ kodikoiči kondjad, no konz živat kazvoi, se tacihe ižandan poigaha.
Sen taguiči kondjad amptihe.
Kondjan muštoks mägi oli nimitadud Kondjan mägeks, vai venäks ”Medvežja”.
Ei muite lidnan avoinirdal sijaidase kondjan muštpacaz.
Kondjan käpšus om valdkundanznam kondjan kuvanke.
Ičein kirjutesen lopus tahtoin sanuda, miše kondjan kuva Karjalan valdkundanznamaha om pandud ei muite.
Meletan, se starinoičeb meiden valdkundan istorialižiš, geografižiš da kul’turižiš erigoičusiš.

- Nu, sanu nügüd, kut tö gul’aid?
- Gul’aim, edou oliba besedad, školha kävelin vähän, mina olin kävunu školha, mindei kävutettaniiž školha, nu – ka ii ofot.
Mina kävun školha, a niičed da prihad kävutaze dorogou, posle revol’ucijad nece.
Tuloba, küzutas.
Mina školaspei män, a nagrdaze: "Kacu, školaspäi mäneb, sumkan kandab!"
Mina edeleze tulin kodihe, dei: "Enambad školha en kävuškande!"
Nu, besedahа kävuškanzin jo.
- Besedas mäned, ii sur’ komnat besedas, sihe keradatei, keradase keik niiččed, prihäd.
Konz om ves’s’el’ besed, tulob priheid töuz’, vätas kadril’, üks’ kadril’ vät’he, fantįl vät’he, da blanc völ vät’he.
Potom tul’ed, esli iilä prihid, ka prihid pidab, otad – «ristįd paned», käraldat kaks’ puikošt’, mäd vereile da sanud: ”Mechiine, sini ristad, pästa miile prihiid!"
Prihiid kulištad, garmoninke tuloba.
- Prihäd možet oma d’o dorogas.
Jesli kel om maks – ka ištuse licovale loučale, parįš sit’ išttaze, a kel iile – ka skamn’ale.
Jesli ofot om kudamban prihänke mina ištun, da iilä ofot ištta necen prihänke, gul’aida iilä ofot, nu ka ištumoi skamn’aižele, dei prihä dogadib, mise enamb minunke ii lähte.
A eraz prihä peksaze völ, jesli otkažit händast.
A kudambale lähteb besedaspei, muretaze st’okkol lampas.
- Kacu, oli miččid.
Nu, a potom gul’eid, jesli vanhamb, mehel’e lähtta, otab i gul’aimaha, gul’ankal’e.
Küzub: tul’ed-ik mehel’e?
Pakitaze zakladаn.
Zakladan andad jesli, ka tuleba kozil’e.
A ed anda.
- Min andad?
- Hot’ mi, hot’ peik, hot’ šarf.
Andad, ka prihäl nad’oža, tulob kozil’e.
A kozil’e tuloba, ezmäks ken-ni tulob roduspäi küzumaha, pästad-ik.
A potom.
- Sindei ken tuli küzumaha?
- Minunno, ka oli t’ot.
Mina olin Ozroilpäi.
Kozimehed oliba tuudud höbol hänenno.
Hän tuli, mise voib-ik tulda kozil’e.
Kozil’e – ka i pästtihe.
Mina olin nor’ siičimetoštküme vot olin lähtnu mehel’e.
Nu, ka ii anttud mindei mehel’e.
Ii tahtoidud antta.
Nu, ka oli völ sit’ prihä üks’, nu i necen prihän taga-se, kudam – ka pagištaze völ homesel, mina magadan, a mama da vel’l’.
Vel’l’: ”Nece prihä kozičob, ka pidab antta mehel’e”.
Iče dumein: kenen taga tahtoin lähtta – ka andat.
Nu i kozitihe, ehtkoižehessei srok, srok pand’he.
- Midä sanuba, konz kozil’e tuloba?
- Konz tuloba kozil’e, sigou vereil siištaze ezmäks, ii pästkoi pert’he, siištas pordhil, kolotiže, hot’ verei avoin.
Tuloba, saab: ”Tiilatoi nevesta, a miilamoi om ženih.
Voib-ik rodn’an tehta?”.
Nu i pästtas: ”Požaluite, požaluite!”.
Kozihehed pästad.
Nece slau, niičele slau, kozimehid pästtaze.
Söttaze, d’ottaze.
- Mil söttaze, d’ottaze?
- Söttaze, pervim delom tehtaze pirgad.
Pirgad ajet’he kozimehil’e.
Kiittaze pirgad.
Samvar, kel mida om, kalad.
Vin muganažno.
Ii äjad vinad jotkoi.
Vin vs’otaki oleskelend.
Nu i pagištaze.
Pidab, srok anttaze.
Neche aighassei.
Do tr’oh časov peivau libo do dvuh.
Jesli srok proidi, nu da ii tuudud sananke, značit svad’bad ii linne.
A jesli sanan anttaze, sananke i mäneba.
- Anttaze i srazu sanan?
- Erašti anttas i srazu.
Oliskenz’ slučajad, ženihod tuleskel’the Matvejansel’gaupei nakka, nu, dei nevesta ii nähnu ženihod, niižne.
Sanutaze – pidab mända, nu dei zaraz.
Ken edahenpei tuloba, ka ii ankoi srokad, veise poleks časuks bude mäba.
Sit’ i lähtod d’o.
Eraz anttas väges.
A erasil ii anttud väges.
Mindei ičtein ženihon taga, ku sanutihe, a kudamen taga kozitihe, mindei ii anttud, otkašte.
Nu, dei milei oli vel’l’ nainu neciš posadas.
Mö tulim praznikal’e tänna i ei mise, a adivoihe hänenke, tulimei adivoihe.
Endou ved’ keik lähtoba mehel’e, nu dei völ...
Papa ženihon dei nevestan ümbärdaze, mise ii tartuiž bol’ vei mi-se.
A hänel entä mikš kohtun kibišti, a oli mugoi akeine vrode-ku noid.
Nu, ka mö necen akaiženno kävelim siriči, neciš pertiš proiduim, a minun ženih, kudam oli kozinu, okurat mecaspei tuunu.
Nu dei verno sanui, s’okrovad iilend, a baboi.
Sanui: «Kac, minun nevesta proidui, naprotiv pert’».
- Mö tagaz proiduškanzim, nu ka baba sveklanke lähtnu, mänob toižhe pert’he.
Tuli dei sanub: ”Kudam nevesta se om, minun vonuk kozitab?”.
Sanun: ”Ka, mina!
Keik kacu sit, nimida kodihe ii d’änu”.
- ”Ka, mikš ed tuunu vonukan taga mehel’e?”.
– ”Ka entä mikš, ii anttud.”.
Ehtkeižel kodihe tulim, nevestkanno.
Besedaha mänim.
Besedaha tulim, nece ženih mindei kadrilihe ot’, kudaman taga.
”Mišek sina ed tuunu?”.
– ”En tuunu, entä mikš, ii anttud.
Svad’ban väta, vel’l’ oli neinu sil vodel”.
– ”Ed voi väta svad’ban, ka abuteižin”.
Mina kodihe tulin tägä adivoišpäi, möst mehel’e zamekoičen, nu, mužik milei sanub, ženih: ”Jesli ii anttas, tul’ed svad’bata?”.
– ”Muite svad’bata en tuliž, bude ii antanuiž, ka tul’en”.
Potom kodiš tulin da zavodin taritaze: ”Ankat mehel’e!
Ed anda, ka vs’o ravno lähten”.
- Nu i mindei anttihe.
Tulin – ka kuume mužikad oli – küdu da ženih, mužik da vel’l’.
Kuume lehmad oli.
Tulin, siičimetoštküme vot oli.
Kacu, hoz’aistvon otin kädehe.
- A svad’ban tegiba?
- Svad’b tehtihe.
- A kut?
- Svad’b tehtihe.
Mina dvaccat’ četv’ortįjal vodel läksin ka.
Ii ounu vinad da nimida.
A svadib obįčno.
Vinad oli väha.
Svad’beitihe, tuleba otmaha nevestad.
- Ken?
- Keik roduu ženihon tuloba.
- Höbįl vei kut?
- Höbįl, höbįl, jesli äi rodud – ka äi höbįd tulob.
A vähä rodud – ka vähemb höbįd.
Tuloba, voikatetaze, peivan läbi nevesta voikab.
Kut tuloba, ištutaze ženihon.
Voikatei oleskel’.
Voikatei tulob i voikatab: ”Вот как гости приехали, зачем к нам остановилися?».
- Ženihon pästtaze.
Stolan taga hiitasoi, lähttas toižhe pert’he kuna-ni.
A nevestad prostitaze.
Kahten kesken podruškad, niičed vedeltas käziš, nu a voikatei voikab, a nevesta muganažno, tukad pästtud, vol’a pästtaze.
Potom i ženih kuctas pert’he.
- Niidižehtan konz tehtaze?
- Konz kozitaze, ezmäks sil’mäd risttaze, a potom necen tehtaze večerinkad, kaks’ libo kuume ehtad.
Kel-se üks’ eht, erasel kaks’ ehtad.
Podoid’ot vencan peiv pätničan vei kuumanz’peivan, pühäpejan, kuume peivad, nuka kuumanz’peivan, konz svadib.
Ženih tulob, tob večerinkha ičeze sestrid libo bratanįid, kudamid kuume da nel’l’ kävusket’he, a potom svad’bad jo tuloba.
Ezmeine künduz, jesli nevesta mäneb, mänoba kucmaha, nazįveiše ”kucundale”.
Potom «sil’mid ristmaha» tuloba, risttas i potom večerinkad.
- «Sil’mäd risttas» mugažo večerinkan tehtas?
- Sil’mäd risttas, ka mugažo sil ehtal večerink.
- Nece ičein kodiš?
- Ičein, ičein.
A konz svadib jo proidub, ka d’alges, kaks’ peivad olesket’he svad’beitaze ženihon pertiš.
- Ked tuleba niidižehtaha, večerinkoile?
- Večerinkoile ženihon roduspei i niičen polespei rod keradaze mugažo, nu a mužikan polespäi siga keda priglasib gosti, sestriid, bratanįid.
Keik besed – prihid, niičed.
Keik keradaze.
- Mida sigou tehtaze?
- Ženih tulob – ka söttaze da d’ottaze, nu da toba tomeine večerinkha, podark mitte-ni plat’ libo peik.
Nevestal’e ženih.
Večerink lopiže, mänoba ženihon satmaha.
Sattaze, a potom kodihe toba.
Tuloba kodihe.
Magattaha pandes voiktaze.
Nuustes möst ken-ni roduspei voikab homesel.
Kacu, kuverz’ pidi voikta.
- A nevesta iče voikab?
- Voikab.
Ken mahtab pripevoita – ka pripevoičeb, hüvin voikab.
- A ženih mugažo tegeb večerinkan prihoile?
- Ženih priglasib muganažno, eraz priglasib, eraz ii priglasi hänen pert’he.
Kuume večerinkad, - ka ühten priglasib ičhezenno.
A erasišti ii priglasi nevestan polespei.
- Kaikid adivoid d’ottaze vei vaiše ženihon?
- Ženihon veise, ženihon, žnihon rod d’ottaze.
Tuloba – ka.
Ked om večerinkas, sida ii d’otkoi keikid.
Ženihon rod tuloba – ka d’ottaze.
- Jal’ges, konz svad’ban tehtas, venčaimaha?
- Venčaimaha čerkvaha.
Ženihon ištutetaze höbole.
Nevestan ištutetaze toižele.
Ühtes ii ištutagoi.
- A ženih kut tulob nevestan kodihe?
- Nevestanno kodihe tulob otmaha.
Svad’biitaze keik.
Mina voikun-se sanįin, ka voikatetaze, potom sädatetaze, söttaze, d’ottaze, lähtoba vereil’e.
Möst ümbärtaze, pervijad druškad nazįveiše, pletinke ümbärtaze höboid dei keikid.
Ištuze dei lähtoba.
- Kut ümbärtaze?
- Ümbärtaze, prosto ümbri krug proittas pletinke.
Nevesta da ženih išttas pölusel keikuččel kerdal.
Pervijal druškal plet’ kädes, tulob, ristan teggob pölusele, toižele.
Pölusel ištutetaze.
- Mida sanub?
- A en teda, mida sanub.
Entä, sanub vei mida.
Emboi sanuda.
Vencal’e tul’ed.
- Vencale nevestal miččed sobad?
- Nevestal’e sobid paba mä teda min, ka kudamiš sil’mäd risttüd, ned sobad alahaks.
A siga kel mida om, oma ičiiž sobad – ka ičiiž, a voib i posadaspäi toda, sädatadas vencal’e.
Kaik nene pälpei sobad, päl päleti.
Keikuččen soban pälpei paneškanded – risttäd sil’mäd da tervehtad sobaha, keikuččen kerdan tervehtab.
Sädatetaze.
- Mida pandas päle?
- Räcin om d’o, nu da d’upk da toine d’upk.
Sil’miden risttes miččed sobad uudud, nu ka niil’e päle.
Štanįid ii oleskelnu, ii pandud.
D’upk, bizetk.
Plat’t’iid ii uunu.
Siloi d’upkad ol’dhe.
- Pähä?
- Pähä peik šuukuine.
Nu i paba i todaze nevestad ženihonno.
- A hibused?
- Tukad pästtaze, vol’a pästtaze, lenteižed nene.
Lähted ženihonno.
Podrušk seižub, kasas piddab.
Tulob ženihonno.
Ženih tervehtab nevestad, punoltaze muga, podrušk ii anda, pidab vįkupida nevesta.
”У нашей невесты золотая коса!”
– sanutaze venäks.
Andab dengiid kuverdan.
Askei pästab nevestan.
Tervehtab i ištuze loučal’e, söttaze da d’ottaze da vencal’e lähtoba.
- A kasan rušitas eduu?
- Kas, ezmäi ehteižel venčaimaspei tuloba, nu i sid i ruštaze.
Kas hiitaze, nu dei paba sorok pähä.
Sorokad old’he ende.
- Tukad kut paneba?
- A tukad, kaks’ kasad plet’t’aze tukihe.
Nu i sidotaze sorok pähä.
Kidastaškatas, kidad lasktaze: «Хороша ли наша молода?».
A siga mužikiid keranuze.
Mugažo dengad vinha pidab.
Mužikiid keranus töuz’.
«Хороша!
Хороша!»
– lasktaze.
Kerataze dengiid i ottaze.
- Vencoipei tuleba tagaze nevestan pert’he?
- Ii, ii, ženihonno tuloba, ištuze loučal’e.
Siloi mužikad keradaze.
Viritetaze kašlid, kašal’ libo burak, zagoroditaze dorog, ii pästkei ženihod, vįkup pidab.
- Dorogale tehtas?
- Dorogal’e, dei zakladitaze dorog, soubataze vencoupei tuudes.
Vencoupei tuudes dei vencal’e lähttes.
Potom pert’he tuloba, sid i hiitaze kas nevestal.
- Ženihon kodiš?
- Ženihon kodiš.
- Hiitas, ka voiktas?
- Ženihonno ii voikkii.
Voik keik lopiže nevestan pertiš, tuloba ženihonno, ii voikkii.
- Ken vasttab?
- Vasttab s’okrova.
Todaze meidod, anttaze d’oda ženihol’e dei nevestal’e.
D’al’ges vencad.
Hüünhid pästtaze päliči libo d’uvid tactaze, primet mugoine om.
- Kus vasttab?
- Pordhil.
Vasttab, nevest tervehtab s’okrovad.
- Anopen?
- Anopen, anopen.
Ženih tervehtab dei nevest.
- Hüünhed hänuu kus?
- Hüünhed otnu.
Taceltaze.
Ženihon i nevestan päliči päs.
Teceltaze.
Mijou mugoi obįčai oli.
- Seglaspäi vai mišpäi?
- Ii, pr’amo üs’käspäi.
- A d’uväd?
- Dorogal’e.
Nevestannoupei lähtta, siloi dorog pühttaze vastal.
Edel ženihod da nevestad.
Edel lähteb mez’, mise vastha ii tuunuiž niken.
- Konz tuleba pert’he ištutadas stolan taga?
- Stolan taga ištutetaze.
- Poduškil’e?
- Poduškil’e, poduškil’e.
Möst tehtaze rist pletil, a vencal’e siižutetaze, nevestal’e paba paltin, loskuteižed, konz ottaze, ka otab d’jak.
Venceid, d’umalad ristitad, tervehtad i kodihe lähted.
A vencad kel pidetaze, kel ii pidagei.
- Svad’bas södaze, d’odaze.
Mugažno pajatetaze.
- Ühten peivan?
- Nevestal peiv, ženihonno kaks’ peivad.
Peiv, konz svad’beitaze, i toine peiv.
- A lahjad konz?
- Lahjad ehtkeižel i anttaze.
Toižel peival ”knäzin stol” nazįveiše.
- Toižel peival ehtkeižel, sundug todaze lahdid.
Kel mitte rod om, erasil možet dvadcat’ štuk nenid räcnid kerataze.
Kuctaze hot’ keda, kr’ostnii otec.
Äjile, t’otįle dei keikile.
Kuctaze: «Приходите, князь да княгиня дарами дарят!»
- sanutaze.
Nu, i tuloba, anttaze.
- Ženihon rodn’ale?
- Ženihon, ženihon.
Nevestan rodn’ale ii ankoi.
- Kut jagetas lahjad?
- Pervįi drušk om – ka se i d’agab.
Ženihon polespei.
Ristiž ottab da.
Kunutvardel’e paneb.
Sanub ken da tulob da ottab.
"Spasibo!
Spasibo!"
- sanub.
Kelle andab da po očeredi.
Ühten, toižen, vs’o po očeredi.
Kel oli rod d’äred ka.
Mužikįile – käzipaik, akįile – räcnäd.
- A anopel’e?
- A anopel’e – kel om ka kaks’toštküme räcint ühtel’e.
Ka vot.
- Laps’ rodihe – ka lehm todihe pridannijaks, tul’ed da lehmän tod.
S’okrovale völ räcnän, ved’ pidab antta anopel’e.
Anopel’e oli äi darįid’.
Ka, kaks’toštküme räcnäd.
- Kaik ombeltud?
- Ombeltud, ombeltud.
Emused.
Hijamad omblihezoi otdel’no.
Rodoval’e anttihe ühted räcnäd, emud nazįveiše, emused, mužikoile – käzipeikad.
- I käzipaikad mugažo ombeltud?
- Mugažo višivoittud, ombeltud.
- Emused kut ombliba?
- Emused; siloi niičed ii gul’eidud – kezau randha vei kuna-se besedal’e – ka ombeltihe, touvel kezertihe.
Mamad uud’he da babad uud’he.
Rat’he ö läbi, möhäzessei.
- A konz nevesta marghuze lähteb?
- Marghuze, koume sutkad proidub, nu i d’al’ges marghuze lähttas nevestanno.
Nevestanno marghuzes kaks’ öd oleskel’the.
Nevesta todaze, a nevestan rod tulob ženihonno marghuze.
Meidnedal’ oleskel’ d’al’ges svad’bad.
Keik rod nevestan da ženihon kuctaze adivoihe.
Keik meidnedal’ gostitas ženih da nevesta, možet kuctaze mamad da bat’ad.
Nevestan rodhu da ženihon rodhu, ei keikihe eht’koi.
Sit’ Sur’ Pühä tegeze.
Keik d’o lopiže gul’b.
- Svad’bad keik edel meidnedalid?
- Meidnedalihessei.
Pühäkes’k nazįveiše, Raštvad proittaze, Raštvoišpäi zavodiše svad’bad Pühäpanmahassei.
«Lihapühäpanem» nazįveiše, Meidnedalin edel Pühäpanem.
Nu ka sihessei.
Ken molodįjad – ka guleitihe, huzeitihe, höbod old’he ka.
Ajeltihe i Kalagehessei, Kalagespei Kaskezaha gost’he.
Val’l’astetaze dei.
A Surhe pühässei.
Se proidub, i sit’ guleikoi ii.
- Konz niičed gadeiliba?
- Niičed gadeišket’he.
Kerazihe, ümbärdeskeltihe püüdol’e.
- Konz nece oli?
- Edel Raštvad Sünduma nazįveiše, nu ka vot nenil eigal gadeskeilt’he.
Keraskelt’he, rihes kuleskelt’he – jesli kulub siga vei ii kulunu, kel labidol roib vil’l’ad, nece primetad mugoižed, nu ka sel bohat ženih.
Ženihod gadelt’he.
A kel luda pihkib – ka gol’l’ ženih.
A gadeida – gadeskelt’he.
Mida putui, säkijad.
- Paniba mida-sе pölusen alle?
- Pölusen al’l’e erasišti paneltaze avadim, souptaze nevestad.
Sobad vei kus-ni miš.
Pölusihe avadim paba.
Nevestale ozutaze, ken tulob avadint pakimaha.
Siga erašti nähtas, erašti ii nähkei.
Keiveine tehtas muganažno, ken tulob burakon pakimaha, se i ženih.
Keiveine tahtas.
Konz tulob ženih.
Ženihon gadeitihe.
Gadeitihe kukoid.
Kukoil’e paba bl’odaižele, sorokal’e da kol’ceižel’e; lenteižel’e, sorokal’e da kol’ceižel’e.
Kudambehe kokeidab, lenteižehe – ka se neižne mehel’e ii lähte.
Sorokale – ka mehel’e lähtob.
- Täu voduu lähteb?
- Täu voduu.
Lähted vei ed, gadeid’, gadeid’.
Lähted vei ed, en teda.
- A völ tesarale tegiba ristad, oli mugoine?
- Ka, oli mugoine, necida emboi sanuda.
Eilend milei slučajad.
Mina vähä niidištin, en gadeinu, nor’ läksin mehel’e.
Muga se starinoilt’he, tesarel’e ristad oleskelt’he.
Keda kozil’e hätken ii tuudud, ka kut-se «roud čapetaze», stareihezoi, miše kozimehed tuliba.
- Konz kudesoikš käveliba?
- Čudilkod mijau nazįveiše.
Sündumas.
Möst Raštvoišpäi Pühäkeskhessei.
Kaks’ nedalid, Krešenije praznik-se om.
Ka Krešennijahassei.
Sädaze prihad, niičed.
Erasišti sädaze, sil’mihe paba paik libo mi-ni, mise ii tuteiž, kävutihe besedal’e.
Besedad uud’he.
Ühthe tuloba, toižhe tuloba.
Muga prihad i niičed.
Erasašti tundištadas, erasašti ii tundištagoi.
Mugoine peiv keradase, mina Kalages olin – ka sanutaze: mö tämbei tul’em, homen tul’em sinna, necil peival, ka kudambal peival sündnuze oled, ka sehe posadaha i lähttas.
Sädaze keik hüvihe sädoihe, kel miččed oma, lüütas posadas völ, tuloba, vätaze.
Kodiš oleskel’the – ka garmonideke.
Toine peiv – toižhe posadaha.
Sädod siloi, ii kost’umad.
- Miččed oliba?
- Ka säkijad raznįjad, sitcovijad.
Plat’t’ad teged.
- Oli, miše omblii käveli?
- Oli, käveltihe, pidmozerad nazįveihe, Pidmaspei käveltihe mužikad ombelmaha.
Tuloba, kac, minei mida-ni om ombelta, ka minunno ombeltaze.
Potom lähttas toižhe pert’he.
Mašinan regudhe, regudel vedetihe.
Mašinanke käveltihe pertid möto.
- I keded tehmaha käveltihe?
- Käveltihe, käveltihe.
Keded tegeltihe – ka se ii käveltud, ajesket’he höbul.
Tuloba – da kehe stanoviže, neche pert’he keik toba nahkad.
Kävutaze, ken ii to, ka otmaha, keramaha.
Mecantaga mijou tegeskelt’he keded.
Teht’he mäthal – posadas.
Kel keded om – ka vöb-gi sinna.
- Sapkoiden omblijad oliba?
- Uud’he sapkoidenomblijad.
Sapkad kodiš ombeltud uud’he.
Kezal – ka käveltihe virziš hiinäntegol’e.
Ii edahaks – ka čuukide sijas koužud nazįveihe, da virzud.
Keik virzįš kävutihe.
Osobenno Kaskezas tägä.
Kezal keik virzįš käveltihe.
A lapsil – pautnasižed käveltihe.
Kacu, pidi kezerta miverz’ paltint.
Darįkš dei elädes.
Keik pautnasižed: räcnäd, peidad dei kadjad, keik pautnasižed, kal’sonad.
- Kut kezerziba?
- Käzil.
Siičas naziveiše Sur’ pühä, necil eigal d’o kanghan kudotaze.
Peivitetaze, nu i ombeltaze.
- A astjad kuspei tegiba, puspei, vei padanikad käveliba?
- Padanikad, mijale padanikad – «šimoz’orad» nazįveihe.
Sigäpei vedeltihe.
Šimgärespei.
Suride koroboideke i ajab posadad möto, nu i kidastab.
Vot i padeid i ostad, erašti dengįl’e ostad, erašti vil’l’aha vajehtad.
Kagr keratihe.
Vil’l’, padeižen märičeb, en mušta ejik padeižehe vil’l’ad mänob.
Ejik padeižid anttaze.
Vouged savi vedeltihe Kadantomaspei ajeltihe, mugažo möskeltihe.
Ka, sigoupei.
- A luzikad?
- Luzikad da nene ii tegeskeltud, ned loukaspei osteltihe.
- A puižed?
- Pavarič puine.
Lihän krušt’t’es tel’l’ mugažo.

- Kuspei olęd?
- Olen Pečläspei.
- Kuspei?
- Pečläspei.
- Nu nece Pečl’ sur’ külä oli?
- Oli kuume der’uun’ad: Proklmäg, da Posad da, da Tįižagj.
Nece oiktaha kädęhe lähtęd, minun neveska ka, nece Tįižagj, a nece-so Posad, hural kädęl ka.
- A sä kuspei olid?
- Minä Posadaspei.
- Nu a kut Pečläs siga pagištihe endę?
- Lüdikš.
A me, pol’kime pagištihe…
Ol’d’he, venänikad akad ol’d’he.
- A toižed kaik lüdikš?
A venäks tetihe?
- Ka ved sanutas venäks…
Venänikad tuloba, sanuba, a mö tezimęi.
- Tezitęi?
A sinun perehes lüdikš pagištihe?
A sinun mamaiš kuspei oli ottud?
- A tägäpei, pagastalpei.
Kus Sergii-se, kus Sergii Ignatjev...
- Endę siga pagištihe lüdikš?
- A nügüde venäks pagižeba kaik ka.
Noržom-se kaik venäks.
Minun nevesk-se lüdikš da nece möst Ondrii-se detko.
Ondrii pagižeb lüdikš.
Tedan…
tedan völ Paraskovjan, se noromb om vähäšt, se lüdikš tedab, a enamban ei teda niken.
Nece Paraskovja-se oli venänikan taga mehele männu-ka.
- Značit Pečläspei tulid’ mehele?
Järven tagapei?
A kus čomemb taho oli?
- A Pečläs čomemb oli.
Žal’l’oičin’ sijad-se hätken, tahod-se.
Minä-se tusttįn’, tusttįn’ dei jalos.
Nedal’ proidib, ka sobatan kodihe joksęn.
- Hätken joksendelid’ kodihe?
- Kuni last iilend.
Lapsod tegihezoi...
Ka vodęn olin’ da ...
potom laps’ ol’ da kol’ da, muga minä elin’.
- Mužik-se voinal oli?
- Ezmäi oli službal deistvitel’nijal, potom oli povtorenijal, potom voinal, da des’at’ godov oli.
- Mužikata olid’?
- Mužikata.
Nece huba rad oli.
Rata äi.
Pästa Jumal-Sötai, nügude ei ratęiš, mecalę ougotadęiš radon.
Ei ratęiš.
Mina hergen kaivan, da völ kuume kerdan ajelęmęi kuumen virstan taga, dęi päiväl kuume, kuz’ kerdad, kuz’ reged hougod ton.
Kuz’ reged hered ton i kuz’ reged hougod ton.
- A hougod ken čapoi silęi?
- A hougon mina iče pilin’.
Iče pilal pileskelin’ ühten.
Sorzin’ pilal i kräžil pilin’.
Kęiken pilal.
A vot vägi-se lähtnu om.
Käzid’-ni ei ni olę.
A nügde ei uskkoi, što sen verdan radįn.
Sanutas, ed i radiške.
- A vot sä mehelę tulid, ka kanz-se sur’ oli?
- Kanz-se ei sur’, jaganusę ol’dihe, üks’ mužik da anop oli, da uk-se kävi peividme, pejan pįigas, da tįižen tįižes da.
- A anop-sę sinai oli?
- Lopul...
minuhiin’ kol’, minuhįin’ mol’embad kol’dihe dęi.
Detko-se venįi vodęn, ka bokas bokalę käroutelin’.
Vodęn.
Pejan peiha vodęn venįi.
Oli pręidnu paralič.
Mä mecas olin’, a bapka-se ei käund radolę, ka mäni da küläs keraz’ narodan.
Narod tuli da träsitihe kesken, träsitihe da...
Ii kolę i ii elä.
Vei nadojinu oli ka.
Pejaks lasketan kravatišpei, a lanktob, a öks noustan.
Iče tulęn mecaspei, a noustan.
Kebnei oli hän mugįine.
Nu oli jo...
- A iče söi ili ei?
- Süi, iče ton, rindalę panetan, padaižen maidon panęn da leibäd palaižen panęn da söb bokalę.
Ved sömata vot ed elä.
A pįig oli...
Ühtes lähtkespei, minä sanįn’, vedęn kandišimei ka...
Tįine pįig oli, pert’he ei tuunu.
Nikut ii tuunu.
Kolęndad-se edęl: ala kucu nikeda, eläbalas ii tuudud kacuhtamha, nikeda ala kucu.
Verdįi.
Ka eläbalas ei tuudud kacuhtamha, vodęn venįi, a ei tuudud kacmaha ka.
Kaks’ tütart oli da poig da.
Niken ii tuudud.
Tütrelę-se vestin’ andįn a, pįig ved rindal, sihe eli ka.
Ei küzun ni üht kerdad, om-ik kebnemb tatalę vęi eilä.
Ei küzun nikut, ku veraz.
Hähęl ičelęzo mugoi surm oli, ii tuudud poigad lähäks...
Minä pezętin’ da sobitin’ da...

- Holostįjan nain’.
Kahtęnkümnen virstan taga der’uun’as Kuzrau.
Nain’.
Nedalid’ kaks’-koume možot elimęi akanke.
Akan tuliba otmaha adivįihe rodinalę.
Nedalin’ adivįiš i enamban naku sigä.
Mä ajin’ otmaha.
Ajatid’ mödo kod’he tönduimęi.
Minęi hebo putį prolubaha.
Ak hüppäht’ korg’aspęi.
Mä saan: davai narod.
Hän der’uun’as pakičob pomošši vedada hebo.
Nu mužikad tul’d’he, norįd’ eilend, g’oksiba, norad toine toižuu saiba, žerdid, hebon vedimęi prolubaspei.
Potom mö läksimęi krežalę tošt dorogad mödo, ted mödo tönduimei kodihe.
Muga i tönduimei kodihe.
Tulimei g’o ehtkįčuu...
-A hebo-se märg?
- A hebon ved minä iče lasketin’, niken minęi ei kacund märg vai mitte hebo.
Tulimei kodihe i tähäsai elämei kodiš.
- A hebon kuna panid?
- Tanhalę.
Lasketin’.
Tannaz minai läm’.
Kuverdan-sę naku vilus tanhas oli, a potom lämhä tanhha.
Sigä toižed živatad: lambhad, vazad.
Lehmäd toižuu tanhau.
Siš pened živataižed, lambhad, pened vazad.
- Kaik ühtes?
- Aidaižed, aidaižed, keskustad.
Ühtęl tanhal, a eriži, keskustad.
Lambhile keskust, i vazęižile keskust.
Vot.
- A kanad kus ol’d’he?
-A kanad meil’ ol’dihe.
Tanhįl’ kanįd’ ei pidet endę.
A pertiš päčinno.
I kur’atnikas, kudamed-ka.
Tanhįl’ kanįd’ em pidet.

- Kuspäi mehele olid ottud?
- Kekarvespei.
- Miččes kodišpäi?
- Miččes kodišpei?
Pehtin, Pehtisijan kodišpei.
- Sanu, mitte kanz sigä oli?
- Kanz oli, mam, tat oli.
Mam koli, minä kahtoutoštkime vodou dein’, tat koli, minä seičemetoškime vodou dein’.
Vot velled mindai abidit’he, mindai lükäitihe, minä ühten vellenke elin’, a potom hän nai dai mindei i lükeiž, minei lehm tuli, hebo tuli, lambaz, vaza tuli, pert’ tuli...
A minä, näged’, olin nedorostok ka, minä läksin’ sizarehe.
Potom minä, hänen taga, läksin’ mehelę.
Tulin’, tägä tožo kanz sur’, nel’l’ velled da anop oli da, nel’l’ neveskad da.
Nu vot.
Sid’...
G’agiimisę, lapsid’ artel’ tegihe, kaks’toštkime rodin’, no, kolotimoi...
G’agiimisę ka nellälę ka miile üks’ lehm tuli da hebo.
Hebo-se čoma tuli, vot mö hebol-se i sötlimei-sę.
Nellän last g’agemižes-se.
Potom kahtęn kol’d’he da kahtęn däd’he.
A uk näged polesįi ka, polesnįjal da sötlimiiše.
Potom lapsęd-ne kazvatihe...
Pįigan-se näged möst rikįiba, kęik nenę hubad-nę...
Sanįin’ kęiken.
- A nügüd’-se keda lapsid om?
- Nügüd’ üks’ Kat’a.
Nikeda eilä.
- A vunukoid äi om?
- A vunukįd om.
Pęigan om pęig, Šura, kacu sigä om kartęižel.
Potom tütrel om nellän, nel’l’ vonukad.
Tütar-se näged möst gor’aha dei.
Srazu nellän dei.
Mužikan-se srazu rikįiba.
Vęinal.
Näged i goričiba igän kęiken.
- A potim kouhozha-se tulimei, ka kouhozas-se oli siloi ka, rikįimęi-se radol-se.
Roženicale tämbei rodin dei homen, kac, käüdä.
Ühten lapsen mecha rodin’ dęi, üksnein’.
Uk-se edahan oli da, mä rodin’ üksnein’, potom tuli da.
Veraz murz’ain oli da kodihe tęi, lapsęn-se minęi.
Kuz’ kilometrad rodin’.
A ei üht last...
En venunu üht nedalid’.
Tämbei rodin’, a homen g’o möst kävelen.
G’o doužno kävelta.
Vot mä i embįi-se.
- A nügüde radaba kouhozas-se ka divdä.
Me ezmäšt-se radoimei, nakka uk-se tedab, palod-ne tegimęi, čapaba, čapaba da ningomad grud’ad, da lämbįi kohtas-se.
Kandišed lapsen-se, laps’-se ii kazvęt’ sigä, vacas-se sigä, da norikeine, rates-se.
Ningomad puhtastad, puhtastad, da palod oli, ozrad da oli semetud kouhozas, a nügüde...
- Min radaba nügüde?
- Kouhozas-se radoimęi, ka tanhįd eil’nü, hergen kęivęimęi da, g’oksodomei tukud-ne ougas, da veden iče vedimęi dei, kouhozas-se, vot miččen elon elimęi, nügüde Hristos om eläda.
A silęi gor’a oli.
Goričimęi kouhozas-se, goričimęi.
Nügüde om hüvä eläda.
Nügüde akįle kebnemb dęi.
A meile huba akįile oli silęi.
Meide elos ka niken ei žalleiče.
Nügüde kacu bud’o, nügüde vanhad tegimęi, elä hüvä, da vahad tegimęi-se, eisa eläda...

- Ka sä pagižed lüdikš?
- Ka maltan!
Minä devuškoi elin’ v čudskom meste.
- Ka a sinun tat pagiži?
- Kutak, tat dei mam mol’embad čudskijad ol’dihe.
Mamoi-sę oil Sür’gäspäi.
- Sanu minei erasid sanoid.
- Vezi om kül’m, kaiktäna om ma.
Rata ka rabotat’.
- Sinä radoid ende?
- Radoin’.
Minä vanh olen ka en rada.
Luda hein sabrha.
Lituukal heinad nit’t’a.
Mina nitin’ lituukal.
Hö mändihe nit’maha.
- Kus kuivatadihe leibid?
- Rihel pidäb kuivatada leib.
- Kut sanutas ‘дерево, шесть’?
– Puu, kuuz’.
Kuuz’ sormed.
Mina paginan kuul’en.
Luu.
Sä, lumi astub.
Ahavod iile.
Tün’ om.
Lavan pühkin’.
- A kut sanuda: ‘голова, волосы’?
– Pä da hibused.
- Sapkas om jaug.
Säręd kožanijas sapkas.
‘Голос’ ka än’.
Min mä radoin’ - kirjutid?
- Kut sanuda: ‘наоборот’?
- Kändin’ murnale storonale.
– Mina sindai hädan.
– Sanun völ: märal märitas kagran, ozran.
Nece käzi om oiged, nece vär.
Mända mehel’e.
Volnuha – sen’.
Mina kaiken tedan.
Hän om melev mužik.
Sarafonas om räcin.
Pidäb juda.
Pidäb tuda leibad.
Lüda – bit’.
Süda – jest’.
Müda – prodat’.
Hän tuli kodihe mühä.
Pidäb prihaižen otta kodihe.
Mina tänna tulin’.
Ala tul’e tänna.
- Sina enččen elon muštad völ?
Ken kodiš oli?
- En mušta.
Mi sinei pidäb?
- Kelen otta.
- Ka kut keleta eläda?
Lähtob kut kel’ ka tagaze ei mänę.
- Kut sina endę elid?
Keda kanzas oli?
- Koume sizart oli: Dun’ka, Okša, Usten’, Ol’onk...
Velled Van’ka da Ondrii, oma mas.
Amu jo kounuded.
- Sinun tat min radoi?
- Podr’adas, pili haugod da vedi.
Hebo ved oli.
- Üks’ ili kaks’ hebod oli?
- Üks’ hebo, lehmid’ koume oli.
Lambhid’ en mušta.
Kanoid’ pol’küme oli.
Sigoid’ siloi ei pidetud.
- A sina kudoid kodiš?
- Ved’ kons-ka kudoin’ vähäižel.
Kezau heinäd haravoičin’, rahnoin’, leibäd mužikanke obereičin’: rugiž, kagr, ozr.
- Mil rahnoid?
- Sirpüu.
- Teil om kaži?
- Om.
Vauged - Vil’ka om vauged kaži.
- Mina magattaha panemei.
Sid’ om kravat’.
Päčile lähtęn da.
Päčil’ lämbitamoi.
- Sinä iče libud päčile?
- Iče...

- Miiden sija kucuse Vęilahtoks.
Vęilaht – nece koume derüun’ad, miiden külä, kut pagištas.
Ezmeine derüun’ Markuntanas, tęineVirantanas i koumans’ Pust.
Mina rodime i elin’ Pustou, nügidek minun tat, mam elotas Markutanas.
Koumo derüun’at nenot oma mecan keskes, ümbri sot, gärvet, läs eile g’oget i gärvet eile.
Viš virstad Markutanaspei om sur’ gärf...
Šalgärveks vęi Šargärveks kuctas.
Oma penikęižet gärvudod: miiden Pustan taga om Süvägärf’, Kaidagärf’, Čorgärf’, Norgärf’, tagemba om Kajičgärf’.
Äi gärvuzit’ om.
Sot oma surot.
Naku üks’ so tägou , Sur’ so, muga kucuse-ki.
Ivat-g’ogi om vüu.
Nece kaks’ kilometrad Pustoupei.
Ivadan taga om vüu üks’ so, Änišsoks kucusį.
- No miiden raffas eduupei zanimęihe…
semenziba liiban, rugihen semenziba, kagran, ozran.
Touv’uu miiden derüun’as Pustou kalan püdiba Šargärvüu ili Sur’uu gärvüu, kut hänt nügit’ kuctas.
Tęižed derüun’ad radęiba parčomas ili lesozagotofki nazįvajutsa, parčomas.
Vediba g’ogile pardot, hougon.
Kevaduu vįgonkas radįiba, ajoiba g’ogidme mecan zapanihe.
- Narot miiden eli eduupei iisa sanuda miše hüvin’.
Liibat ičeze fataji muga Raštvįhesei.
A potom vediba parčomas, dengat’ saskeliba i ostliba, ajelihe Sudha, Borisovo-Sutkskii rajon nügidek.
Sigoupei toskenziba liiban.
- Kaikiččuu elajuu mijou pertin taga oli ęit.
No ęitas äjat liibat iilend niküu.
Triccatįjiš voziš miiden derüuniš organizęihes kolhozat.
Kuumo kolhozat oli.
Markutanas kolhos kucįhe Krasnįi čuhar’.
Silęi mö em tunnuhu nečida vajeht ”veps”.
A meit’ kucuiba čuharikš.
I kolhos-ki mugįine oli Čuhar’, Krasnį vüu.
Virahtanas oli kolhos Krasnįi Partizan, Pustou Trinaccataja Godovššina.
Kujas..
Kujahasai tägoupei kus’ virstat ili kus’ kilometrat, sigou mugažo kolhozat oliba: oli Krasnį pahar’, Bol’ševik, Krasnoarmejec oli.
Pondlou-ki kolhozat organizęihe.
No sigou oli üks’ kolhos miiden kartho nazįvajihe: nece kolhos Us’ elo.
Nügidek sigou mugažo kaik kolhozat ühthe mäniba.
- Nu seičas Kuja, Vęilaht meiden, Pondal kęik ühtes kolhozas oma.
Kolhos sur’.
- Nu školįt’ meiden polos tägou vähä oli.
Nu oli üks’ načalnį škola tägou Vęilahtos, da Kujas oli mugažo načal’nį škola.
A mina vüu muštan, kons mijou iilend školat.
Oli tol’ko Kujas, i sę kuumo klassat.
- En mušta, miččuu voduu mijou Kujas avaitihe školan semiletkan...
ŠeKe-eMaks kuciba hänt silįi.
No mina ŠeKe-eMahasei g’o openzimoi en tägou, a Šalas, potom Kovžinskijou Zavodou.
Nece tägoupei p’at’des’at šest’ kilometrov.
- Kons mina voumičin’ seičemenden klassan, ezmeine tägou Kujaspei i Pondloupei läksin’ srednijaha školha.
Openzimoi Belozerskas pettehnikumas, kut siloi pedučiliššat kucįihe.
I mina ezmeine voumičin’ pedučiliššan i ezmeine učutel’ tägoupei.
Minun g’oughe läksiba i tęižet tägoupei.
- Vot teravas tegihe meit’ Vęilahtos, ühtes Vęilahtos, kahcan učitel’at.
Radįm mö ičemį školįš, Vęilahtos, Kujas, Pondlou.
No a g’oughe otiba erasit’ armijah’a, institutįhe postupiba, nu i opetas seičas-ki meiden rajonas vüu meiden učitel’at.
Naku Gusev om Mihail Aleksandrovič Vęilahtospei.
Hän Šalas.
Londuu om Pičev Konstantin.
No hö pedučiliššas openzihe Ladeinijas Püudos.
Enamba sinna ajelihe meiden openikat.
- Äi om meiden raffaspei agronomįt’, traktoristat mijou kaik ičemį oma, šof’orat ičemį, mehanizatorat kolhozas kęik oma ičemį raffaspei.
Nügidek mijou äi om raffast so srednim obrazovanijem i ülemba.
- Mina muštan vüu ęigan, kons meiden derüun’as minun tat oli samįjan gramotnįjan ristitun, a openzihe hän pol’tošt vot školas.
Vot nenime pol’toštme vodome hän radįi sel’sovetas predsedatel’an, predsedatel’an kolhoza radįi, kursat proidi i radįi daže agrotehnikan.
- Nügit’ om tęine rat.
Nügidek oma raffas, kudamot vaumitihe srednijan školan, obrazovanije äjil’ om sur’.
- Meiden polos elo tegihe g’o tęine.
No äi vüu tariž tehta.
Meiden külä kucuse Vęilahtoks, en tundo, voip ouda, nečiš vaihes om vęi, no vęit’ vähä mijou vüu.
A tariš sanuda, miše sija om mugįitte, miše vęip tägou životnovotstvo razvivat’ vęip.
Oma g’oget, naku Šal-g’ogi...
Ivat-g’ogi, sigou nitud zalivnįjat, heinat äi kazvap.
No vęinan ęigan zapustitud oma nitut.
Nügit’ ratas sigou, sučkorezat ratas, puhtastadas, dumajiškan, miše vüu vos’-kaks’ pręidup i meiden sijas vęi i męit’ linnep.

- Midä Vederistmile tehtihe?
- Vederistmäd čaptihe proluban g’ogele.
Proluban čapetas, potom proluban vereile tehtas ristan, ristan čapetas, tuleb pap’ pagastaupäi, služib, služban služib, a potom ristan kül’betab, ristan kül’betab konz, ka rahvaz zavot’t’as kül’ptakse i ottas veden kodihe, nece nazįveiše ristvezi.
- Midä tehtas nečüu ristveduu?
- Ristveduu pezetadas erasti lapsid’.
Konz lehmäd kanttas, ka lehmid’ pezetadas.
- A min täht lapsid pezetadas?
- A en teda, min täht pezetadas lapsid.
- A midä sv’atkoiden tehtas?
- A sv’atkoiden tehtas – kudesoikš kävutas.
Sädasoi, ken sädasoi čomihe, a ken sädasoi ripakoihe.
Vot i kävutas besedoidme derüun derüunähä.
- A ristoid tehtas?
- Ristad tehtas – ottas kaks’ puikošt, haugeitas ühten puikoižen, toižen pandas neche pazaižehe.
Nece nazįveiše rist.
- Kut tijou živatoid ümbärtas?
- Živatoid ümbärdoudas G’urginpejan kevädou.
- Ken ümbärdab?
- Ižand ümbärdab.
Pandas kaurigan liibäd seglha, pandas g’umaleižen seglha, tohusen kädehe i proidub koume kerdad ümbri živatoiš.
- A sanub midä-ni?
- Entä, midä sanub.
- A paimen muga ümbärdab?
- A paimen muga ümbärdab, mugažo liibädme, tohustme.
- Konz ümbärdab?
- Konz ezmäižen kerdan mecha kükseškab, siloi ümbärdab kaikid živatoid derevenskijoid.
- Min täht ümbärtas?
- En teda, min täht ümbärtas.
- Midä tehtas, konz živat kadob?
- Živat konz kadob, siloi pandas gostincad.
- Kuna pandas?
- Gostincad vedas mecha.
- Midä pandas gostincoihe?
- Gostincoihe pandas liibäd kaks’ kromašt, čapetas kahtes kaurigaspei, pandas solad väheižen, pandas saharad, pandas čajud, pandas tabakod, pandas spičkad, potom käroutas ripakoižehe i vedas mecha, ripputadas oksaižele.
Nu i ken paneb, ka nece kumardelese koumhe bokha.
- Sanub midä-ni?
- En teda, midä sanub.
- A lüudub lehm-se?
- Lüudub lehm.
Lehm siloi lüudub.
- A ristoid tehtas?
- A ristad tačetas, siloi mugažo lüuduse lehm.
A ku iile živatad hengiš, kudamale pandas ristad, siloi mecas pahoi sur’ tullei libub.
- A ristad kuna pandas?
- A ristad tesaroihe tačetas.
Mugažo kahtes puikeižespäi tehtas ristad, tačetas tesaroihe.
Puheg prizoraspäi.
Lähten mina uksespäi ukshe,  veraišpäi veraihe,  lagedaha püudho, vihandaha normhe.
Lagedas püudos, vihandas normes  om koume-ühcad velled.
Koume-ühcou vel’l’uu  om koume-ühcad taugad.
Pusktas i amptas prizoran i prikosan,  raffan ugovoran.
I očiššaju i izbavl’aju  mina rababožjad mladencad  neciš prizoraspäi i prikosaspäi,  raffan ugovoraspäi, hahkiš süumiš,  mustiš süumiš, rusttiš süumiš,  vauktiš süumiš, iknha kactiš,  sauman taga vardjoičijoiš,  tul’l’oižnenan,  kahtes devočkeižes,  očiššai i izbavl’ai mladencad  tämäs päiväspäi,  tämäs časuspäi, tämäks igaks kaikeks, amin.
- Kut hernehpirgad tehtihe?
- Hernehpirgad, todas lunt, pandas hernehjauhod, pandas solad, pekstas kuni ii libu padas.
Konz padas libub, ka siloi pandas necen načinkan korele, pandas päčhe i paštas olanjad, neciš tahthaspäi, hernehjauhos.
- Midä pašttas?
- Pirgad da olang’ad.
- Min täht lunt pandas?
- En teda, min täht lunt paneltihe.
Sepäta pašttihe, lumou pekstas, hüväd tegesoi.
- A kut tijou har’gad tehtas?
- Har’gad tehtas.
Pandas rugan päčhe, sulatas, potom sidotas sugasid tukun.
Necen rugan hiittas päčišpäi.
Valatas sugasiden keskhe necen rugan i tegese har’g.
Har’gas iile hitrostid tehta.
Necou har’gou püuhän pühketas.
Gäl’gmäižehe kerdha konz pühketas, necou har’g’ou.
- Kut tijou pästred puutihe?
- Püuhän tapetas, tapmen alle langetas pästred.
Nened pästred ottas priheižed, kandištas püudho i ottas siibhad kädehe, konz pästred palaškatas, ka nene pästred prihaižed töugutadas i sanutas: «Udou vodou necen pitte püuvaz kazgaha!».
- I kazvab?
- Kazvab.
Puheg purendaspäi.
Puren mina necen purendan i häkutesen,  ezmeižuu hambhou puren,  tagaižou hambhou tačin tehe tropatomha,  soho samlotomha, merhe pohjatomha,  tatatomaks, mamatomaks,  rodutomaks, plodutomaks i  tämäks igaks kaikeks.
Pähuden purendan, har’goižiden purendan,  nižaižiden purendan, vacaižen purendan,  nabaižen purendan,  g’ougaižiden purendan,  kandoižiden purendan mladencau [nimi] i  očišajin’ i izbavl’ain’ neciš purendaspäi  i häkutusespäi  tämäs päiväs, tämäs časus igaks kaikeks,  amin’.
- Kut purendan abutadas?
- Purendan abutadas: Kanou iile maidod, kukoil iile munad, kives iile g’urid, sormes iile imed (nimed), muga iileiž nečou mladencau necida purendad.
Kaik.

- Sanu nügüd, kut sindei kuctas?
- Annoi.
- A familii?
- Baskova.
- Baskova Anna.
- I kus rodnüs oled?
- Šimgäres, Rand’oižes.
Rodn’us olin Manc’oimägel, a läksin Rand’oižele.
Rand’oižes mina elin dvadcat’ ili okolo tridcati godov.
- A vozid äjak om?
- Semdes’at četv’ortįi.
- Ende miččid bolid oli lapsil?
- Ka, rustteine, paharubi.
Erast en teda, rusteine da paharubi.
Hiilazoi nene keikučču proit’t’asoi.
Sinjad tegeb paharubi.
I äi kol’ lapsid.
- Kut spravitiba ende?
- Bez lečenija.
- A kut?
- A muga i spraviše so vremenem.
Bapkoid eba kuctud.
Ii lečted.
Miide priheižele nügüde anttas lekarstvad, sigou tabletkad.
Ka, mina sanun ii tariž.
Konz tol’ko sliškom žar podnimajets’a.
Ka, siloi poniženije žara.
- Konz vacan kibištab, ka mida andaba?
- A mina en kävelend igas bol’nicas.
I seičas g’ougan-gi minei poroti da poroti, poroti da poroti.
Potom g’äti.
Potom komb sel’ktemba tegihe.
Ved’he bol’nicaha.
Rambičen, a bol’, hot’ mäne, hot’ ala.
Tuli Joša.
Saab: ”Mamoi, kuni hengiš uuda, astu kodihe!
Kodiš vuu eläd väheižen.
A tägä ed eläškande”.
Kodihe tulin.
Kodiš spravimoi.
- Nu, a konz käden čapad rahndes vei kus-ni?
Da čak vodab, mida teged?
- Sanun: ”Sur’ Sündei-sötai, abuta puhegid puhuda”.
Puheg.
Ühcan-kümnen meren taga,  kesk mert rusked skatert’,  rusttou skatertil’ ištub käbed niižne,  bulatnį negleine kädes,  šuukuine nitine proitted,  ombleb soned son’he,  jazvad jazvha,  raba božjou Anatolijou,  otnįne i do veka.
Amin’.
- A konz mado kokaidab, kut spravitadas?
- Mado, madole en mahta.
Mini mama, ka sen saneli: ”Puitein čokeidusen, kokeidusen, pahan raban peižotesen, tunden eman, tunden ižan, ema kucįi, iža kucįi, raba božjou (sigou) bol’, otnįne i vo veki”.
- Nu, i kebnemb linneb?
- En teda.
Nakhu käveleb, sinun taga bapkeižehe.
Nastojaššijad koldunad.
- A hiinil miččil-ni spravitiba bolid?
- A hiinil, poddorožnikan, jesli čirei ili mitte s’adet.
Poddorožnika rv’om i kapustnįje listja.
- A tiide kartte kut podorožnik?
- A podorožnikaks i kuctas.
- A kuivatadas?
- Ii, letom kazvab rageine i takoi širokii list.
Miide kartte poddorožnik.
- Konz živat läžub, mida tegiba, veterinaroid iilend?
- Oliba.
Käveliba.
- A iče lečiba kut-ni?
- Iče en teda kut, minei naku oli lähtei, ka mina vazad da lehmäd kaik tedan.
Četįrnadcad godov radoin tanhou, ka tuliba oblastišpei, kuspei-se sigoupei, zootehnikad.
- Naku oli.
Kričtas: ”Anna, tule teramba!”
- Mi tegihe?
- Nastoi satati g’ougan.
- Tulin, ka hänuu burič.
Mina puhegid, puhuin dei hän...
Kärimei.
- ”Dei, sina, poka ala ševeli!
Pust’ ostanovitšja nastojaššo”.
Hän ii radand, potom kodihe läksimei.
I nikus čakad ii tehnus, jonoine sinine, kutnä ombuutud.
Nimida ii nägu.
- Potom minei oli čaptud.
Vastad katkoin i kaks’ lituukad, mecoid keskes.
Nu, dei künziše, čak-se.
Svet žoltį tegihe.
Mina ištuimoi.
Otin necen čakan azotin.
Kaks’ lituukad käduu pidan.
Edelaz kod’he tulin.
Mänin, mini paniba nene, mid oma se?
Nu, skopkeižed.
Stepan Iljič sanub: ”Prid’oš potom, čerez tri dn’a”.
Posmotrel: ”Уу, да тебе везет!
Rezala, a voumiž om, häkam skopkad!”
Nu, i minei keik.
Nece ššivajet.
- Hebon omblin’.
Čakad mugoi kogo lähtnu.
I zagovorila.
Hebuu.
A lapsil.
Hot’nä čaptas nügude.
Ka, puhoudan dei.
En teda naskol’ko pravda om.
Olimei Taškentas.
I sibirskoi jazvoi zabolel odin staričok.
Tariž hänuu käzi häta.
A staruha keiken tuleb bol’nicaha i sanub: «Käskkat, mina ton, zagovorib ristit.
Kod’he ton».
«A to tänna!
Jesli zagovorib, ka hüvä, a ii zagovori, ka vömei kuna-ni».
- Zagovorila?
- Sina?
- En, Taškentas.
Tol’ko miide zavhoz, vojennijas hoz’aistvas, mii tedimei händast.
- Tedan necen dedan, radoimei dei käden čapoi.
Deduško zagovoril, dei Annoi oti navek.
Nu, dei mina zagovarivein čakan.

- Sanu ezmei, kut sinun nimi om?
- Darja Kondratjevna.
- A familii?
- Familije Agafonov.
- Agafonova?
- Aha!
- A miččes derüunaspei sina oled?
- Šatarespei.
- Äjak vozid om?
- Kahesa kümne kahesa.
- Enččen svad’ban sanud?
- Enččen?
Ičiin svad’ban sanun.
- Ičiin, ičiin!
- Mii ženihonke emei išttud, a mehele andoiba mindei.
A niidižeht tegihe jo.
A mužik naku ištub.
A naku šatal’l’eine minun dvojurodni nevestk ezmeine mini i sanui Voik.
Sula sina čižoihudem,  valičid i vįberid kukoin  da kulubasuu sanuid, da nägubasuu...
Mihe sina zavidoid,  zavidoid čomaha pal’toho,  zavidoid čomha zbruiha hebol?
Mihe sina da hiititoi, mihe da nägetoi...
Mihe hiititoi,  mihe oletoi.
Ed necida dumeid,  ed necida smetid,  Mihe hiititoi raffan da paginaha?..
- Nu i svad’ban tegiba.
Se niidižeht oli.
Toižuu pejou svadib oli.
Toižuu peivou, ka.
Viž virstad ajada mijoupei pagastale-se.
- Pagastale mänimei.
Pap’ küzub: «Ofotas mäned mehele?»
Sanun – ii, ka seičas mindei kod’he oigetas.
A midäk sanuda?
«Ofotas», - sanun.
- Svad’bou tuliba.
Svad’boičimei.
Tulemei Šatarehe, miidämoi vastsiba, lämmeižidenke.
Ura-se!
Voi, voi, voi!
Amptas, mäne-teda mi amptas?
Sanub necida hän.
Anop’ sindei vasttab, anopele sobad andad, sädatad, anop’ lavou kargud ajab, ajab sinun kohtas.
Sindei rušitadas, jottas čajuu, sit’ užinou söttas.
Sit’ kargeitas, a sit’ i magattaha.
- A kut elitei mužikanke?
- Mužikanke čomin elimei, čomin.
Mužikanke očen’ horošo!
- A voikuid miččid-ni tedad?
Kut voikiba?
- Voikiba-se?
- Svad’bas.
- Minei dvojurodni nevesk veiše voiki.
- A toižed kut voikiba, ed teda?
- Erasen jo unohtin ved’.
Ohkoi-svat’ voiki.
Tütruu kaglas, kezou.
Voudan pästi.
Maman voik.
Libed linduižem, maks tukuižem,  oli minei libedid linduižid,  mina nuuzen, a sinei keikile  jo sobeižed omb’uutud.
Libed sina da linduižem,  sina da minun tukuižem,  nügüd’ kutak mini tegese sinutteiž  da eläškata, mini tege-se da olegata,  en nägeškande da omb’uuta,  libed sina da linduižem,  kuudeine sina minun da pähudem,  armaz da tütrudem...
Mina olen vanheine,  mina olen truhaveine,  linduižem, maks tukuižem.
Alaske sina mindei hiita,  alaske mindei jäta,  ala mindei da käregoita.
Valičid i viberid ičeliiž da mel’he,  ičeliiž da keiken, ed ved’ minei da küzund,  ed ved’ sina minei olend,  sina minei küzunuižid,  mina en lähtnuiž necida dumad dumeida.
- Sit’ voudan pästaškat’he irdou.
Voudan pästaškat’he.
Voik vauktas vaudaižes.
Rodimi roditel’ mamoihudem,  kalliž kangoihudem, kacuške sina,  ičiin vouktan da voudeižen pästan.
Naku izole da irdeižele,  veslale da verjeižele.
Topsitadas minei keiken  da vouktan voudeižen-se i mäžotadas.
En pästa.
Pästan lagedale da püudole,  lagedale da nitüle.
Lagedou nitüü-se čaptas teravil da lituukoil  minun vouktan da voudeižen-se.
Rodimi sina roditel’,  kalliž sina minun kangoihudem,  en pästa lagedale da püudole,  teravil vadnhil ajetas  minun vouktan voudeižen  male-se da keskhe.
Rodimi roditel’, ota-ske ičeliin,  pane-ske sina, rodimi riditel’,  pida-ske da armhašti,  kut sina mindei armastid,  kut sina mindei pidid,  i muga minun vouged voudeine  ota-se da pane-ske povehe.

1 2 Antkaha muštatišed melevut, kazvatagha mahtoid el’gendamha melevašti sanutud sanoid, 3 vegha hüvähä tedoho, opendagha tundmaha, mi om oiktuz’, mitte om oiged sud da ken om oiged.
4 Tedmatomile antkaha ned mel’t, norile – tedoid da melen mahtoid.
5 Melev-ki tegese melevambaks, konz kulištab nenid nevondoid, 6 kut el’geta muštatišid, melevid paginoid, melekahiden sanoid da ozoitesid.
7 Ižandan varaiduses om melevuden augotiž, [Sel’ktad meled oma kaikil, ked püžuba melevudes.
Jumalad korktal sijal pidändas om melevuden augotiž.] 8 Kundle, poigaižem, tatan käsk i ala hül’gäida maman opendust, 9 sikš ku se om hüvä venc sinun pähä, da čomitez sinun kaglaha.
10 Minun poigaižem, ku sindai hus’s’utaškaba grähkäntegijad, ala antte.
11 Ku sanuškaba: «Lähtkam meidenke, varastagam peitos da rikkam tozioiged mez’,	 12 laindam eläban, kut laindab ad, laindam kogonaze, kut laindab kaum.
13 Mö sam kaikuttušt bohatust, tom ičemoi kodihe äi sališt.
14 Ühtes meidenke sinä taciškad arbad, ühthine linneb meiden ait.»
15 Poigaižem, ala mäne heiden tele, ala pane jaugad heiden tropale.
16 Heiden jaugad jokseba ani pahaze, rigehtiba pästmaha vert.
17 Ei homaiče lind verkod, hot’ nägeb, kut sidä levitadas.
18 A tehtas nece heiden veren täht,  da miše tabata heiden henged.
19 Mugoine te om kaikil, ked tahtoiba verast bohatust.
Ken sidä tahtoib, se kadotab ičeze hengen.
20 Melevuz’ laskeb kidoid kujoil, levedoil irdoil se libutab ičeze än’t.
21 Se andab än’t suimil, lidnan verajiš pidab paginoid:  22 «Hätken-ik völ, tö, meletomad, navediškat meletomut?
Hätken-ik völ, uradad, uradiškat?
Hätken-ik, tedotomad, et navediškakoi tedod?
23 Kundelkat, kut minä ozutan teile, mi om oiged, kut minä avaidan teile minun hengen, kut oigendan minun sanad teile tedoks.
24 Minä kucuin teid, no tö et kundelnugoi, minä oigenzin teile minun käden, no niken ei kacnus.
25 Tö hül’gäižit kaik minun nevondad, minun sanoid tö et otnugoi henghe.
26 Sikš minä-ki nagraškan, konz tuleb teiden kadond, ihastuškan, konz tö pöl’gästut, 27 konz pöl’gästuz tuleb teiden südäimehe kut meren bangud, pahuz’ – kut tullein piring taciše teiden päle, konz tö putut tuskaha da ahtištusehe.
28 Sid’ kucuškatas mindai, no minä en anda vastust, homendesespäi eciškatas mindai, no ei löutkoi.
29 Se linneb muga, sikš ku hö ei navednugoi tedod, i ei valičenugoi ičeleze Ižandan varaidust, 30 ei otnugoi pähä minun nevondoid, kaik minun vaihed lugiba tühjin.
31 Sikš hö söškaba ičeze radoiden satusid, küldüškasoiš ičeze tahtoil.
32 Ičepäižed oma meletomad,  hö veba iče ičtaze kadondaha, kebnmeližed koleba holetomudehe.
33 A se, ken kuleb mindai, eläškab tünäšti, ei varaidaška pahut.»

2 1 Pogaižem, ku pidäškad henges minun sanad, kaičed meles minun käsköd, 2 sinun korvad paned kundelmaha melevut, a sinun südäimen kändad el’gendamha sidä, 3 ku sinä kucuškad tedon da käraudatoi melevudehe, 4 ku eciškad sidä kuti hobedad, a löudad kuti kal’hut, 5 ka sinä el’gendaškad, mi om Ižandan varaiduz, i tundištad Jumalan.
6 Sikš ku Ižand andab melen, hänen suspäi lähteb tedo da melevuz’.
7 Tozioiktoile hän andab päzutandan, hän om rindraud oiktoid teidme kävelijoile.
8 Hän varjoičeb toden ted i kaičeb ičeze pühiden tropad.
9 Siloi sinä el’gendad toden i oiktan sudan, oiktuden i hüvän ten.
10 Konz melevuz’ tuleb sinun südäimehe i tedo tob hüvüt sinun henghe, 11 ka el’genduz varjoičeškab sindai, a mel’ kaičeškab sindai, 12 miše kaita sindai pahas tespäi, da kelhas mehespäi, 13 heišpäi, ked jätaba oiktad ted, miše kävuda pimedoidme tropidme, 14 ked ihastuba tehtes pahad, kenele mel’he oma pahad radod, 15 kenen matkad oma värad, ked segoiba ičeze tropihe.
16 Pidä mel’t, se päzutab sindai verhas akaspäi, kudamb sanoil manitab sindai, 17 kudamb jäti noren aigan maksan i unohti ičeze Jumalan käsköd.
18 Hänen kodi kaigub surmaha, hänen ted – kaumaha.
19 Niken hänennoks tulnuzišpäi ei pörte, ei löuda elon ted.
20 Sikš kävele hüvidme teidme, pidäde vahvas oiktal jäl’gel, 21 sikš ku oiktad eläškaba mal, vigatomad püžuškaba sil.
22 A jumalatomad kadoba man pälpäi, pahameližid nütkäitas maspäi juridenke.

3 1 Poigaižem!
Ala unohta minun opendusid, pidä meles kaik minun käsköd.
2 Ned jatktaba sinun päivid da vozid, andaba ozad.
3 Algha jätkoi sindai armod da tozi, sido ned ičeiž kaglaha da kirjuta ned ičeiž südäimehe.
4 Siloi sinä sad armoid da tuged Jumalan da rahvahan sil’miš.
5 Usko Ižandaha kaikel südäimel, ala elä vaiše ičeiž melen el’gendusen mödhe.
6 Kaikil sinun matkoil pida Ižandad meles, hän ozutab sinei oiktan ten.
7 Ala meleta, miše oled ani melev, varaida Ižandad i pagene pahaspäi.
8 Nece tob tervhut sinun hibjale, linneb vaiše tervheks sinun luile.
9 Anda Ižandale palan kaikes, mi sinai om, anda kaikiš satusišpäi parahim pala.
10 Siloi sinun aitad linneba täuded päliči märad, a vin valaškase päliči röuniš.
11 Ala vastusta, poigaižem, Ižandan opendust, ala luge sidä jügedaks, konz hän laib sindai, 12 sikš ku keda Ižand armastab, sidä laib i tahtoib sille hüväd, kut tat poigale.
13 Ozakaz om mez’, kudamb sai mel’t da löuzi melevut.
14 Sikš ku nece sand om paremb mi hobedan sand, sišpäi om enamb ližad, mi kuldaspäi.
15 Se om kal’hemb kal’hid kivid [nimiččed kal’huded ei olgoi mugoižed kal’hed.
Nimitte pahuz’ ei voi vastustada sidä.
Se om kaikile sel’ged, ken sihe läheneb], i nimidä, midä sinä tahtoid, ei voi rindatada sihe.
16 Sen oiktas kädes om pit’k igä, huras kädes om bohatuz da slava.
[Sen suspäi lähteb tozi, zakon da armod oma sen kelel].
17 Sen ted oma hüvänmeližed, kaik sen kujod oma vezod.
18 Se om elonpu nenile, ked sidä saba, ozavad oma ned, ked siš püžuba.
19 Ižand ičeze melel tegi man, ičeze melevudel vahvištoiti taivhad.
20 Hänen melen vägel meren süvüzihe sündui kuiv ma, sen vägel pil’ved andaba vet.
21 Minun poigaižem, kaiče terveh mel’ da el’genduz, ala kadota niid ičeiž sil’mišpäi.
22 Ned linneba elon sinun hengele i čomitusen sinun kaglale.
23 Siloi sinä astuškad varaidmata sinun matkan, i sinun jaug ei kukištu.
24 Mändes ed varaidaška magadamha, a konz uindad, magadaškad tünäs.
25 Ed pöl’gästu, konz äkkid tuleb varaidust da kadondad jumalatomišpäi, 26 sikš ku Ižand linneb sinun tugen, hän kaičeškab sinun jaugad rihmaspäi.
27 Ala hül’gäida bedas olijan pakičust, konz sinä void sille antta midä-se.
28 Ala sanu ičeiž sebranikale: «Mäne da tule udes, homen minä andan.»
[Ved’ sinä ed teda, midä homnine päiv tob.]  29 Ala tahtoi pahad läheližele, konz hän eläb varaidmata sinun rindal.
30 Ala ridle mehenke vigata, ku hän ei tegend sinei nimidä pahad.
31 Ala kadehti sidä, ken kävutab vägivaldad, ala himoiče ičeleiž nimittušt hänen matkoišpäi.
32 Ved’ värmeline om Ižandale vastmel’he, a oigedmeliženke hän tahtoib olda ühtes.
33 Ižand oigendab jumalatoman kodile pahut, a oigedmeližen eländsijan hän blaslovib.
34 Nagranzoitajid hän iče nagrab, a sanankundlijoile hän andab hüvüt.
35 Melevad saba jäl’gestuseks slavan, a meletomad – slavatomuden.

4 1 Kundelkat, lapsed, tatan sanad da otkat mel’he, miše sada opendust.
2 Minä andoin teile hüvän opendusen, algat hül’gäikoi minun käsköid.
3 Minä-ki olin tatan poig, mindai-ki, üksjašt, navedi mamoi lujas.
4 Tatoi openzi mindai i saneli: «Ota südäimehe minun sanad, elä mušttes minun käsköd.
5 Kerada mel’t, kaiče melevut, ala unohta i ala hül’gäida minun sanoid.
6 Ala jäta melevut, i se kaičeškab sindai, armasta sidä, i se linneb sinun tugen.
7 Kerada mel’t, nece kal’huz’ om kaikid suremb, eci el’gendust, pane sihe kaik ičeiž elosatused.
8 Pidä arvos melevut, i se ülenzoitab sindai, se tob sinei slavad, ku sinä tartud sihe.
9 Se paneb sinun pähä čoman vencaižen, andab sinei hoštajan vencan.»
10 Kundle, poigaižem, ota mel’he minun sanad, siloi sinun elon päivid ližatas.
11 Minä ozutan sinei melevuden ten, ven sindai oiktoile tropile.
12 Konz astuškad, ka sinun haškuile ei linne vastustust, konz jokseškad – ka ed kukištu.
13 Pidäde minun openduses, ala sidä pästa, kajiče sidä, sikš ku se om sinun elo.
14 Ala polge jumalatomiden tele, ala kävele pahoil jäl’gil.
15 Jäta nece te, ala astu sidäme, kärauda da mäne siriči, 16 ved’ pahad ei magakoi, kuni ei tehkoi pahad.
Heil ei ole unt, ku hö keda-ni ei vegoi lanktemižehe.
17 Heiden leib om väruz’, a heiden vin om vägivald.
18 Oiktoiden matk om kuti homendezzor’a,		 mitte tegese keskpäivähäsai kaik vauktembaks.
19 Jumalatomiden te om kuti pimed ö, hö ei tekoi, mihe kukištuba.
20 Poigaižem, kule minun sanad, kärauda ičeiž korv minun paginoihe.
21 Ala pästa minun sanoid sil’mišpäi, pidä ned südäimes, 22 sikš ku ned andaba elod sille, ken niid löudab, a hänen hibjale – tervhut.
23 Enamba kaiked tošt kaiče ičeiž südäin, sikš ku siš om sinun elon purde.
24 Ala pästa suspäi kelhid sanoid, hül’gäida kelastuz kelespäi.
25 Sinun sil’mäd kackaha kohtha, a sinun ripsud käraukahas sinun edehe.
26 Kacu edehepäi, kuna polgeb sinun jaug, siloi sinun ted linneba vahvad.
27 Ala hairahtu ni oiktaha, ni huraha bokha, olgha sinun jaug edemba pahaspäi, 28 [sikš ku oiktad ted kacub Ižand, a hurad oma kadondted.
29 Hän tegeb sinun matkad oiktoikš dai ladib sinun astundtahod tünikš].

5 1 Poigaižem!
Kundle minun melekahad sanad, kända ičeiž korv minun melevudehe, 2 miše olda tolkus da miše tedo püžuiži sinun sus.
[Ala kundle manitelijad akad.] 3 Verhan akan kelel om mezi, a hänen pagin om libedamb pühävoid.
4 Sen jäl’gsatuz om mugoine-žo karged kuti kargič, i om terav, kuti kaks’teraine sur’ veič.
5 Hänen jaugad astuba surmha, jaugan pohjad mäneba toižhe mirhu.
6 Ku sinä tahtoižid tedištada hänen elon matkan, ka teda: sen matkad oma koverad, sinä ed tedišta niid.
7 Muga, poigaižed, kundelgat mindai, algat hül’gäikoi minun sanoid.
8 Kävele edemba verhas akaspäi, ala lähene hänen verajannoks, 9 miše ei antta ičeiž tervhut toižile i ičeiž vozid mokičijale, 10 miše sinun vägel ei täuduižigoiš verhad, i miše sinun radod ei mänižigoi verhaze pertihe, 11 miše ed voikaiži jäl’ghe, konz sinun hibj da lud zavodiba väl’düda, 12 da miše ed sanuiži: «Mikš minä en otand opendust pähä, mikš minun südäin ei navedind oiktoid tozisanoid, 13 mikš minä en kulend minun opendajiden änid, mikš en käraudand korvad minun nevojihe?
14 Ved’ minä en putund habi pahaze rahvahan suiman keskes!»
15 Jo vet ičeiž kaivospäi   	 i ičeiž purtkespäi libujad vet.
16 Algha jokskoi libujad veded sinun ezitanhale, a ojad – irdoile.
17 Olgha ned sinun, vaiše sinun, a ei sinunke völ toižiden-ki.
18 Olgha blaslovidud sinun purde, pidä hüväd mel’t norudes sadud akas, 19 hüväs pedras, čomas sernas: antkaha hänen nižad sinei ilod igän, sa hänen armastuses ihastust kaiken aigan.
20 Mikš, poigaižem, armastada toižid, sebata verhan akan nižad?
21 Kaik mehen ted oma Ižandan sil’miden edes, Ižand märičeb kaik hänen tropad.
22 Pahanladijad tabadaba hänen ičeze pahad radod, hän putub ičeze grähkiden verkoho.
23 Hän koleb ičeze kundletomudehe, kadob ičeze surhe meletomudehe.

6 1 Poigaižem!
Ku sinä andoid vahvan sanan  ičeiž lähembaižen taguiči, a sinun käden andoid toižen taguiči – 2 siloi sinä sidoid sanal ičtaiž, putuid ridaha ičeiž sanoiden tagut.
3 Sinä putuid ičeiž läheližen käzihe.
Miše päzutada ičtaiž, tege, poigaižem, muga: mäne da kumarte hänen jaugoihe, pakiče händast lujas, 4 ala anda unt sil’mile da lebud ripsuile.
5 Päzuta ičtaiž, kuti pagenii serna, kuti lind, mitte om putnu mecnikan kädehe.
6 Mäne murahaižennoks, laškkogo, da kacu sen radod i ole melev.
7 Sil ei ole pämest, ei kacujad vai käskijad, 8 no se keradab kezal ičeleze leibäd, rahnmižen aigan täutab ičeze aitoid.
[Vai mäne mezjaižennoks da tedišta, mitte radnik se om, miččid čudokahid töid se tegeb.
Sen radon satusid otaba ičeze tervhudeks kunigahad da rahvaz.
Sidä kaik armastaba da navediba, hot’ se om pičuine da vägetoi, a sidä pidetas korktas arvos.] 9 Ka midä, lašktuk, völ-ik sinä magadaškad?
Konz sinä heraštud ičeiž unespäi?
10 Magadahtad, nukahtad, vähäižen venuhtad käded ristati, 11 i sid’ tuleb-ki sinun gol’l’uz’, mairiž tuleb kuti vargaz.
[A ku ed zavodi laškoteldas, ka kuti vezi purtkespäi tuleb sinun kodielo, gol’l’uz’ linneb sinuspäi edahan.]  12 Manitelii da jumalatoi mez’ käveleb da kelastab, 13 pičkutab ičeze sil’mil,  tegeb znamoid ičeze jaugal da sormil,                                     14 Manituz om sen südäimes,			  hän kaiken tahtoib pahad, semendab ridad.
15 Sikš hänele tuleb varastamatoi kadond, hän katteb kerdal, hänel ei linne päzutandad.
16 Täs om kuz’, mittušt ei navedi Ižand, kut seičemed-ki, mitte om hänele vastmel’he: 17 ülendelijad sil’mäd, kelaz kel’, käded, miččed vodataba oiktoiden vert, 18 südäin, mitte tagob pahoid himoid, jaugad, miččed rigehtiba pahoile radoile, 19 kelaz todištai, kudamb pagižeb tühjad da semendab ridoid velliden keskes.
20 Poigaižem, pidä meles tatan käsköd, ala hül’gäida maman opendusid.
21 Riputa ned kaglha, pidä kaiken südäimen rindal.
22 Konz linned matkas, ned ozutaba sinei ten, konz magadaškad, ned varjoičeškaba sindai, konz heraštud, ned pagižeškaba sinunke.
23 Sikš ku käsk om lamp, a openduz om päivänvauged, nevondad, miččed opendaba, om te eloho, 24 miše kaita sindai pahas naižespäi, verhan akan libedas kelespäi.
25 Algha manitagoi sinun südänt hänen čomuz’, [ala putu ičeiž sil’miden ridaha,] algha vegoi sinun henged hänen sil’mäd.
26 Vedelii naine gol’l’utab sindai supalaižehesai, a toižen mužikan ak otab sinun hengen.
27 Voib-ik ken-ni otta šižlähe lämoin i ei poltta sobid?
28 Voib-ik ken-ni kävuda hulid hilidme da ei poltta jaugoid?
29 Muga tegese sille, ken läheneb toižen mužikan akannoks, ken koskeb händast, ei jä oiktaks.
30 Ved’ ei prostigoi vargast, kudamb vargastab näl’gäs, miše täutta ičeze vac.
31 No tabates hänele makstas seičemekerdhaks, hän andab kaik ičeze kodielon.
32 Ken magadab verhan akanke, sil ei ole mel’t.
Se surmitab ičeze hengen, ken muga tegeb.
33 Hän löudab vaiše löndad da huiktad, hänen huiktatomuz’ ei kado nikonz.
34 A sen akan mužikan käregzoituz süttub ani vahvas, hän ei zal’l’oičeškande aznoičendpäivän, 35 hän ei ota nimittušt kodielod, ei lauhtu hot’ miččid lahjoid anda.

7 1 Poigaižem, mušta minun sanad, pidä meles minun käsköd: [Poigaižem!
Pidä arvos Ižandad, siloi püžud elos, i ala varaida nikeda, varaida vaiše händast.] 2 Mušta minun käsköd da elä, kaiče minun opendusid kuti sil’mänterad.
3 Sido ned sinun sormihe, kirjuta ned sinun südäimehe.
4 Sanu melevudele: «Sinä oled minun sizar!», i sinun melevuz’ linneb sinun ičhižen 5 i kaičeškab sindai toižen mužikan akaspäi, verhaspäi, kudamb maniteleb pehmedoil vaihil.
6 Kerdan kacuin minä ičein pertin iknaha, raudverkos läbi, 7 i nägištin sigä gruppan norid opendamatomid mužikoid, a heiden keskes meletoman noren prihan.
8 Hän astui irdad poikpoli läz ristted, i kärauzi akan kodinnoks 9 ehtal, ehthämäras, päivän pimedas, öpimed jo läheni.
10 I kac, hänele vastha tuli naine, vedeluzakan sobas da manitelijan meliš.
11 Änekaz da pidämatoi, hänen jaugad ei püžugoi kodiš.
12 Konz irdal, konz ezitanhas, kaikuččes sijas hän kaclese da varastab.
13 Hän tartui prihaze, tervehti händast, huiktata kacui hänehe da sanui: 14 «Tämbei minä täutin zavetan i vein verhan.
Minai jäi lihad.
15 Sikš minä tulin sinei vastha, miše löuta sindai, i, kac, löuzin.
16 Minä ladin sinun täht čomašti magaduzsijan kirjavil Jegiptan kanghil, 17 minä čorskin niiden päle mirrad, aloed da koricad.
18 Tule, zavodim iloičemha ühtes, armastaškam toine tošt homendeshesai!
19 Minun mužikad ei ole kodiš, hän läksi pit’käha matkaha.
20 Hän oti kerdale kukroižen hobedad, tuleb kodihe vaiše täuden kun päivän.»
21 Naine maniti prihan hüvil sanoil, pehmedoil vaihil sai händast kodihe.
22 Priha läksi naižen jäl’ghe, kuti härg veičen alle, [i kuti koir čapihe], kuti pedr oružjan alle.
23 Hän lendi verkoho kuti lind, tedmata, miše sigä varastab surm, i nol puskeb hänen maksan.
24 Kundelkat mindai, lapsed, kundelkat mindai, pidägat meles minun sanad.
25 Ala pästa ičeiž südänt lähtmaha sen akan tele, ala segoi matkas.
26 Äjid satati nece ak, vei kadondaha, äjid vägevid vei surmaha.
27 Hänen kodi – nece om te toižhe mirhu, se veb ani surman südäimehe.

8 1 Ei-ik melevuz’ kucu teid?
Ei-ik melevuz’ libuta ičeze än’t?
2 Se seižub korktoil tahoil, ten veres, risttel, 3 se kidastab lidnan verajiš, pertin uksiš: 4 «Teid kucun minä, rahvast, mehen poigile om minun sana!
5 Opekatoiš el’gendamha, meletomad, el’getomad, sagat mel’t.
6 Kundelkat!
Minä pagižeškan päazjas, minun sanad om tozi.
7 Minun kel’ sanub tot, a kelastuz om minei vastmel’he.
8 Kaik minun suspäi läksijad sanad om tozi, niiiš ei ole heitlust vai värhut.
9 Kaik nene sanad oma sel’ktad melevan täht da oiktad tedajan täht.
10 Otkat minun openduz, a ei hobedad, paremb om tedo, mi parahim kuld.
11 Melevuz’ om paremb hel’mid, nimidä ei voi seišta sen rindal sišpäi, midä tö tahtoit.
12 Minä, melevuz’, elän el’gendusen rindal ecmas todesišt tedod.
13 Ižandan varaiduz om käraudamine pahaspäi.
Minä en navedi ülendelust, tahtod heiteldas hüväks, pahad ted, manitelijoid paginoid.
14 Minuspäi tuleb nevond i tozi, mina olen mel’, minai om vägi.
15 Minun kal’t kunigahad pidäba valdad, käskijad ladiba oiktad zakonad.
16 Minun kal’t pidäba valdan valdmehed, rahvahan pämehed da kaik man sudjad.
17 Mindai armastajid minä navedin, ken ecib mindai, se löudab.
18 Minai om bohatuz dai korged nimi, kadomatoi kal’huz’ dai tozi.
19 Minun satused oma paremb kuldad, kaikiš puhthembad kuldad, minuspäi om äjal enamb ližad, mi parahimas hobedaspäi.
20 Minä kävelen toden tedme, oiktuden tropidme, 21 miše toda mindai armastajile todesine hüvüz’.
Minä täutan heiden eloaitat.
[Konz minä sanelen, midä tob kaikutte päiv, minä en unohta johtutamha, midä oli amuižil aigoil.]  22 Ižand tegi mindai ičeze radon zavottes, edel kaiked tošt, edel aigan augotišt.
23 Aigan zavottes minä olin,		 aigemba man tegemišt.
24 Minä sünduin aigemba süvüzid,		 konz völ ei olend vedel täuttud purtkid.
25 Minä sünduin edel mägiden libundad, edel mäthid, 26 konz hän völ ei tegend mad dai pöudoid, konz mirus ei olend völ ni üht pölün murdošt.
27 Konz hän tehli taivhan, minä olin sigä.
Konz hän vedi man röunad süvüziden päle, 28 konz hän pani ülähäks pil’ved, konz vahvištoiti süvüziden vezipurtked, 29 konz andoi merele käsköd, miše sen veded ei männuižigoi päliči röuniš, konz ladi man alandused, 30 ka minä olin hänen rindal ladimas čomut, olin ihastusen joga päivän, kaiken olin hüviš meliš hänen sil’miden edes 31 iloitelden hänen man krugal,			 i minun ihastusen oliba mehen poigad.
32 Kundelkat mindai, lapsed: 				 ozavad oma ned, ked astuba minun teidme!
33 Kundelkat minun sanad da olgat melevad, algat jätkoi hänen teid.
34 Ozakaz om se, ken kuleb mindai, ken om herkhil joga päivän minun verajidenno, ken seižub varjoičijan minun uksenno.
35 Ken löuzi mindai, se löuzi elon i sab hüvüt Ižandaspäi.
36 Ken tegeb grähkid mindai vaste, se ladib pahut ičeze hengele, ken mindai ei navedi, se armastab surmad.»

9 1 Melevuz’ sauvoi ičeleze kodin, vösti sen seičeme pacast, 2 iški živatan, seižuti vinan da katoi stolan; 3 oigenzi ičeze naižabunikoid sanumaha lidnan korktoil tahoilpäi: 4 «Kenel ei ole mel’t, tulgat tänna!»
A vähämeližile hän sanui: 5 «Tulgat, sögat minun leibäd, jogat minun segoitadud vinad.
6 Tackat meletomuz’, kävugat da elägat kaikes meles.»
7 Ken opendab nagranzoitajad, sab pahan slavan, a ken saneleb tot jumalatomale – läipan ičeleze päle.
8 Ala sanele tot nagranzoitajale, miše hän ei kandaiži vihad sinun päle, a sanele tot melevale, i hän navediškab sindai.
9 Anda nevond melevale, i hän tegese völ melevambaks, openda oiktad, i hän tedaškab völ enamba.
10 Ižandan varaiduz om melevuden augotiž,		 Pühän tundištamine om melevuz’.
11 Minä, Melevuz’, äikerdoičen sinun elopäivid, ližadan sinei elovozid.
12 [Poigaižem,] ku sinä oled melev, ka olet melev ičeleiž täht [da sinun ičhižiden täht], a ku oled pahatabaine, ka vaiše ičeleiž pahaks.
[Ken eläb kelastusel, se om tullein paimen, se taboiteleb lendajid linduid, sikš ku jäti ičeze vinpusadun, segoi ičeze pöudon kujoihe, käveleb vedetomas tühjas mas, mas, mitte tahtoib vet.
Hän keradab käzil tühjad.]  13 Akruk, hamatoi, kidastai, meletoi i tedmatoi, 14 ištub ičeze pertin verajanno stulal, lidnan korktal tahol 15 da kucub siriči astujid, ked mäneba ičeze azjoid: 16 «Ken oled, meletoi, tule tänna!»
A vähämeližele hän sanub: 17 «Vargastadud vezi om maged, a peittud leib om hüvä.»
18 Se toine ei el’genda, miše sigä oma kolnuded, miše toižen mirun süvüz’ om vaumištadud hänen kuctud täht.
[No sinä sirtte, ala azotade, ala kacu hänehe.
Muga päzud verhiš vezišpäi.
Pagene verhiš vezišpäi, ala jo verhas purtkespäi, miše eläda hätkemba da miše ližaduižiba sinun voded.]

10 Melev poig om tatan ihastuz, a meletoi poig om maman pahamel’.
2 Ei togoi hüvüt väras sadud kal’huded, tozi päzutab surmaspäi.
3 Tozioiktoile Ižand ei anda kolda näl’gha, jumalatomiden tahtod hän hul’gäidab.
4 Laškan käzi tegeb händast gol’l’aks, a radai käzi tob bohatust.
5 Melev om se, ken kezal keradab, meletoi – se, ken magadab rahnmižen aigan.
6 Blaslovind om tozioiktan päl,			 jumalatoman su om täuz’ vägivaldad.
7 Oiktan mušt eläb, jumalatoman nimi madonzub.
8 El’gendai otab nevondad südäimehe, meletoi segoib ičeze paginoihe.
9 Ken eläb oiktudel, sille ei pida varaita, ken lähteb värale tele, sidä hazjoitas.
10 Ken iškeb sil’mil, se käregzoitab, meletoman pagin veb kadondaha.
11 Tozioiktan su om elon purde, jumalatoman su om täuz’ vägivaldad.
12 Viha tob ridoid, a armastuz katab kaik grähkäd.
13 Melevan sus om el’genduz, a meletomal hibjal – vic.
14 Melevad kaičeba tedoid, a meletoman su veb surmaha.
15 Bohatan kodielo – hänen vahv lidn, gol’l’an gor’a – hänen gol’l’uz’.
16 Tozioiktan radod veba eloho, jumalatoman satused – grähkihe.
17 Ken kaičeb nevondoid, se om elon tel, ken hül’gäidab opendust, se segoib.
18 Ken peitäb vihan, sil om kelaz su, a ken pagižeb pahad toižiš, se om meletoi.
19 Ken äjan pagižeb, se ei voi ümbärta grähkid, ken pidätase paginoiš, se om melev.
20 Tozioiktan pagin om puhtaz hobed, jumalatoman mel’ ei maksa nimidä.
21 Tozioiktan sanad abutaba äjile, meletoman – koleba meletomudehe.
22 Jumalan blaslovind tob bohatust, tusk sihe ei tartu.
23 Pahad radod meletomale oma iloks, melev sab ihastust ičeze melevudespäi.
24 Midä varaidab jumalatoi, se hänele tuleb, a midä tahtoib oiged, se linneb.
25 Hengahtab tullei dai veb kadogehe jumalatoman, tozioiktal oma igähižed alandused.
26 Mi om uksus hambhile vai savu sil’mile, se om lašk hänen oigendajile.
27 Ižandan varaiduz ližadab eloaigad, jumalatoman päiväd poletas.
28 Varastades tozioiged sab ihastust, a jumalatoman toiv kadob.
29 Ižandan te om päzutandkal’l’ tozioiktoile, pahantegijale se om varaiduz.
30 Tozioiged igän ei särahta ičeze meles, a jumalatomad ei eläškakoi man päl.
31 Tozioiktan suspäi tuleb melevut, a pahanpagižii kel’ čaptas.
32 Tozioiktan su tedab, mi om hüväks, a jumalatoman pagin om pahaks.

11 1 Värad veskad oma vastmel’he Ižandale, oiged märičend hänele om mel’he.
2 Kus om ülendeluz, sigä huiktuz’-ki.
Ken om hilläine, senke om melevuz’.
[Konz koleb tozioiged, händast žalleitas, varastamatoman ilon tob jumalatoman surm.]  3 Tozioiktan melevuz’ ohjandab händast, a manitelijan rikob hänen kelastuz.
4 Bohatuz’ ei abuta vihan päivän, a oigedmeližuz’ päzutab surmaspäi.
5 Oiktan tozi tegeb siledaks hänen ten, a jumalatoi kadob ičeze jumalatomudehe.
6 Oiktoiden tozi päzutab heid, uskmatoman rikob hänen uskmatomuz’.
7 Jumalatoman surmaha koleb hänen uskond, ei ole midä varastada uskmatomaspäi.
8 Oigedmeline päzub pahaspäi, a hänen tagut pahaze putub jumalatoi.
9 Ičeze sun sanoil koiverdelii veb kadogehe ičhižid, a oigedmeližid päzutab el’genduz.
10 Tozioiktan oza om ihastuz kaikile, jumalatoman kadond om praznik kaikile.
11 Tozioiktoiden blaslovindal libub lidn, a jumalatomiden paginad veba sen kadondaha.
12 Vähämeline nagrab toižid rahvahan aigan, a melev ištub vaikkulhu.
13 Kelenkandišii avaidab peitazjoid, a todesine pidäb niid südäimes.
14 Konz om vähän opendust, rahvaz lankteb, a konz om äi nevondoid, ka rahvahale om hüvä.
15 Pahad ladib ičeleze se, ken andab sanan verhan tagut, a ken ei navedi mugošt, se päzub holišpäi.
16 Oigedmeline ak sab slavad [mužikale, a ak, kudamb ei navedi oiktut, om pahemb kaikid.
Laškad oma gol’l’ad], a radajad saba kodielod.
17 Hüväntegii mez’ ladib hüväd ičeze hengele, a pahantegii murendab ičeze hibjan.
18 Jumalatoman rad om manitai, a ken semendab hüväd, sab todesižen paukan.
19 Tozioiktuz’ veb eloho, a ken tahtoib tehta pahad, se ecib ičeleze surmad.
20 Värmeližed oma Ižandale vastmel’he, a vigatomad oma hänele mel’he.
21 Tozi om: paha ei jä kovata openduseta, oiktan semen jäb elämaha.
22 Kuldrenghaine sigan nenas – mugoine om tolkutoi čoma naine.
23 Tozioiktan tahtod oma kaiken hüväd, a jumalatoman tahtod veba vihaze.
24 Eraz jagab täudel kädel, i hänele vaiše ližatas, a toine om skup andmaha, no kaiken-se jäb gol’l’aks.
25 Hüväntahtoi sab külläl, ken toižid jotab, händast-ki jottas.
26 Ken sauptab villäd aitaha, sidä rahvaz prokl’anib, a ken möb villäd, sidä kittas.
27 Ken ecib hüväd, se sab ozan, a ken ecib vihad, sille se tuleb-ki.
28 Ken uskob vaiše ičeze kodieloho, se lankteb, a oiktad linneba vihandad kuti lehted.
29 Ken veb ičeze pertin kadogehe, sab paukaks tullein, vähämeline tegese melevan orjaks.
30 Oiktan satuz om elon pu, melevan sanad kucuba kaikid.
31 Tozioiged sab jo man päl ičeze paukan, a jumalatoi i grähkine – ičeze.

12 1 Ken navedib nevondoid, se navedib tedod, a ken ei navedi opendust, se om vähämeline.
2 Ižand armastab hüväsüdämelišt,			 a vägivaldasišt hän sudib.
3 Värhudel mez’ ei voi püžuda, a tozioktan jur’ ei likahta.
4 Hüvä ak om kuti venc ičeze mužikale, a vedelii – kuti hapatuz hänen luiš.
5 Tozioiktan tahtod oma oiktad, a jumalatoman tahtod – manituz.
6 Jumalatomiden sanad veba verižehe ridaha, tozioiktan sanad päzutaba heid.
7 Tuleb ozatomuz’ – i jumalatomad kadoba, a tozioiktoiden kodi seižuškab.
8 Mest kittas hänen melen märas, a värsüdäimeline sab vaiše hondostandan.
9 Paremba olda keskkät mehen, da rata ičeze täht, mi pidäda ičtaze suren da eläda leibäta.
10 Tozioiged pidäb hol’t ičeze kodiživatoiš-ki, a jumalatoman südäin om kova.
11 Ken pöudol radab, se püžub leibäs, a ken ei kehta rata, se om vähämeline.
[Ken navedib vedämaha aigad vinad jodes, se tob ičeze kodile pahan slavan.]  12 Jumalatoi ecib tunktas pahan verkoihe, a tozioiktoiden jur’ om vahv.
13 Jumalatoi putub ridaha ičeze sanoiden tagut, a tozioiged päzub ridaspäi.
[Hüvin tulijad armahtadas, a ken tungese verajaha, ahtištab toižid.]  14 Mez’ sab külläks ičeze paginoiden pohjal, a paukan sab ičeze käziden radol.
15 Vähämeline lugeb ičeze matkan oiktaks, a melev om se, ken kundleb nevondoid.
16 Vähämeline sid’-žo ozutab ičeze taban, a melev peitäb abidon.
17 Ken sanub sen, midä tedab, se sanub tot, a vär todištai kelastab.
18 Eraz tühjanpagižii iškeb sanal kuti surel veičel, a melevan sana tegeb tervheks.
19 Toden sanad eläba igän, a kelhad – vaiše pordoižen.
20 Manituz om pahantegijan südäimes, a miruntegijal om ihastuz.
21 Tozioiktale ei tule nimittušt pahad, jumalatomad saba pahad täudel märal.
22 Kelhad paginad oma Ižandale vastmel’he, hän navedib, konz pagištas tot.
23 Melev mez’ peitäb ičeze tedoid, a vähämeližen südäin ozutab ičeze vähämeližut.
24 Radajan käzi ižandoičeškab, a lašk linneb käskabunikan.
25 Tusk painab mehen südänt, a hüvä sana tegeb veslembaks.
26 Tozioiged ozutab ičeze läheližele matkan, a jumalatomiden te veb heid segoidusihe.
27 Lašk ei keitä ičeze sališt, a radajan mehen kodielo om kalliž.
28 Toden matkal om elo, sen tel ei ole surmad.

13 1 Melev poig otab südäimehe tatan nevondad, a ičetabaine ei kundle käsköid.
2 Mez’ sab hüvüt ičeze paginoil, a zakonanmurendajiden südäimes om pahuz’.
3 Ken pidätelese sanoiš, se kaičeb ičeze henged, a ken avaidab kaiken kerdalas, sidä varastab gor’a.
4 Lašk tahtoib, no ei sa, a radai sab külläks.
5 Tozioiged ei navedi kelhut’, a jumalatoi huigenzoitab ičtaze.
6 Tozi kaičeb oigedmeližen hüväl tel, a jumalatomuz’ veb grähkižen kadondaha.
7 Eraz ozutab ičtaze bohataks, hot’ hänel ei ole nimidä, a toine ozutab ičtaze gol’l’aks, a hänel om äi kodielod.
8 Bohatusel mez’ ostab ičeze hengen, a gol’l’annoks ei tulgoi varghad.
9 Tozioiktan lämoi palab ani veslas, a jumalatoman lamp sambub.
[Jumalatomad segoiba grähkihe, a tozioiktad žalleitas da armahtadas.]  10 Nenakahudespäi tuleb vaiše ridad, melev om se, ken kundleb nevondad.
11 Teravas sadud bohatuz’ kadob, a ken vähäižin radol skopib, ka sil ližadase.
12 Pit’k varastand ahtištab südänt, a konz varastand täutase, elon pu eläbzub.
13 Ken ei kundle nevondoid, se tegeb ičeleze pahad, ken kundleb käsköid, se sab paukan.
14 [Kelastajal poigal ei ole nimidä hüväd, a meleval orjal om radoiš kaiken oza, hänen matk om oiged.]  15 Melevan openduz om elon alandused, mitte päzutab elod verkoišpäi.
16 Hüvä el’genduz tob hüväd mel’t, a uskmatomiden te om jüged.
17 Joga meletai mez’ tegeb kaiken melevašti, a vähämeline ozutab ičeze meletomut.
18 Paha sanansatai putub pahaze, hüvä sanansatai om päzund pahaspäi.
19 Gol’l’uz’ da huiged varastaba sidä, ken hül’gäidab nevondoid, a ken otab niid südäimehe, linneb korktas arvos.
20 Hüvä om hengele, konz täutasoiš hüväd tahtod, a vähämeline ei voi tirpta putmata pahaze.
21 Ken om melevidenke sebras, iče-ki tegese melevaks, a ken om meletomidenke – se putub pahaze.
22 Pahuz’ sabutab grähkižid, a tozioiktad saba hüvüt.
23 Hüvä mez’ jätab kodielod vunukoile-ki, a grähkižen kodielod jäba tozioiktoile.
24 Äi leibäd kazvab erašti gol’l’an-ki pöudole, no erased koleba, sikš ku kaik heiden azjad oma kesketi.
25 Ken žalleičeb ičeze vicad, se ei navedi poigad, a ken armastab poigad, se jo penessai opendab händast.
26 Tozioiged söb külläks, a jumalatoi eläb näl’gäs.

14 1 Melev ak ladib ičeze kodin, a vähämeline murendab sen ičeze käzil.
2 Ken astub oiktad tedme, se varaidab Ižandad, a kenen te om vär, se hondostab händast.
3 Vähämeližen su veb händast löndaha, a melevan su varjoičeb melevut.
4 Kus ei ole härgid, sigä heinän purn om tühj, no väkekahad härgäd andaba äi satust.
5 Todesine todištai ei kelasta, a kelaz todištai pagižeb äjan tühjad.
6 Vedelii mez’ ecib melevut, no ei löuda, a melevale sada tedoid om kebn.
7 Käte vähämeližes mehespäi, kudamban paginoiš ed homaiče mel’t.
8 Melevan päazj om tedištada ičeze matk, vähämeližen meletomuz’ veb segoidusihe.
9 Vähämeližed vaiše nagraba grähkid, a tozioiktad oma hüväd.
10 Mez’ om üks’ ičeze gor’as, ka hänen ihastusehe-ki niken ei voi tunktas.
11 Jumalatomiden pert’ murendase, a tozioiktoiden pert’ änikoičeb.
12 Oma matkad, miččed ozutasoiš mehele oiktoikš, no matkan lopus om surm.
13 Nagrandan keskes-ki erašti kibištab südänt, dai ihastusen lopus voib olda tusk.
14 Kovasüdäimeline sab külläks ičeze matkoiš, hüväsüdäimeline – ičeze.
15 Vähämeline uskob kaikehe, midä kuleb, melev valičeb ičeze teid.
16 Melev varaidab pahut dai sirdäse sišpäi, a vähämeline om käred i korgednenaine.
17 Tabakaz mez’ voib tehta tühjad, a ken tegeb pahad ičeze tahtol, sidä niken ei navedi.
18 Opendamatoi sab ičeleze meletomut, a melevad saba tedovencan.
19 Pahad kumardasoiš hüviden edehe, jumalatomad koverdasoiš tozioiktoiden verajannoks.
20 Gol’l’ad ei navedigoi erašti hänen ičhižed-ki, a bohatal om äi sebranikoid.
21 Ken ei navedi ičeze lähelišt, se tegeb grähkän, a ken žalleičeb gollid, se om ozakaz.
22 Ei-ik segoikoi ned, ked tahtoiba toižile tehta pahad?
[Pahantegijad ei tekoi, mi oma armod da mi om armastuz,] armod da hüvüz’ om nenil, ked meletaba hüväs.
23 Kaikuččes radospäi om liža, a tühjad paginad oma ližatomad.
24 Melevad saba bohatusen vencan, a vähämeližiden tühjuz’ ka se tühjuz’ om-ki.
25 Oiged todištai päzutab pahaspäi mehen hengen, a vär todištai saneleb äi tühjad.
26 Ižandan varaiduses om vahv tugi, i ičeze poigile hän om kaičendtaho.
27 Ižandan varaiduz om elon purde, mitte kaičeb surman verkoišpäi.
28 Rahvahan sures märas kunigahan korged arv kazvab, a penes märas knäzile om gor’a.
29 Tirpajal mehel om äi mel’t, a tabakaz mez’ ozutab ičeze meletomut.
30 Laskav südäin tob hibjale elod, a kadehuz’ tob luile hapatust.
31 Ken ahtištab gol’l’ad, se lajib ičeze Tegijad, a ken Tegijad ülenzoitab, se abutab gol’l’ale.
32 Jumalatoman kükstas hänen pahuden tagut, a tozioiktal surmas-ki om nadei.
33 Melevuz’ om melekahan südäimes, vähämeližiden-ki keskes se ozutab ičtaze.
34 Tozioiktuz’ ülenzoitab rahvast, zakonoiden kundlematomuz’ om rahvahiden huiged.
35 Kunigaz navedib melevad käskabunikad, a ei navedi händast huigenzoitajid.

15 1 [Viha rikob melevid-ki.] Hüväsanaine vastuz ei anda sündumaha vihale, a tabas sanutud sana libutab vihad.
2 Melevan sanad andaba hüvid tedoid, a vähämeližen su lükäidab tühjid paginoid.
3 Joga sijas oma Ižandan sil’mäd, ned nägeba hüvid i pahoid.
4 Hilläine sana om elon pu, pidelematoi sana murendab mel’t.
5 Meletoi tacib polhe ičeze tatan nevondad, a ken kundleb opendusid, se om melev.
[Äjas todes om sur’ vägi, a jumalatomid juridenke nütkäitas maspäi.]  6 Tozioiktan pertiš om äi kodielod, a jumalatoman liža sulab.
7 Melevan su semendab melevut, a meletoman südäin ei.
8 Jumalatoman žertv om Ižandale vastmel’he, a tozioiktan loičend om hänele mel’he.
9 Jumalatoman te om Ižandale vastmel’he, a astujad toden tedme hän navedib.
10 Ken segoib matkas, sab kovan opendusen, a se, ken hondostab nevondoid, kadob.
11 Toižen mirun süvüded om avaitud Ižandan edes, sidä enamba – mehen südäin.
12 Vedelii ei navedi lajindad, ved’ hän ei lähte melevidennoks.
13 Vessel südäin tegeb modon veslaks, a südäintusk murendab mel’t.
14 Melevan südäin ecib tedod, a vähämeližen su söb vaiše tühjut.
15 Ozatomal kaik päiväd oma tuskasižed, a kenen südäin om vessel, sil kaiken om praznik.
16 Paremb hot’ vähäšt Ižandan varaites, mi sured kodielod, no jogapäiväižiš tuskholiš.
17 Om paremb kazvmusiden sömine i armastuz sen päle, mi lihavzoittud härg da viha sen päle.
18 Hultabaine mez’ tob ridoid, a tirpai – ridoid alendab.
19 Laškan matk om kuti ogasine aid, a tozioiktan te om siled.
20 Melev poig ihastoitab tatad, a vähämeline hondostab ičeze mamad.
21 Meletomuz’ om ilo vähämeližele, a melev astub oiktad tedme.
22 Nevondoita rad voib muretas, a konz om äi nevondan andajid, rad sirdäse.
23 Mehele tob ihastust hänen čomin sanutud sana, i kut hüvä om, konz nece sana om sanutud tarbhal aigal.
24 Melev astub elontedme ülähäkspäi,		 miše päzuda toižen mirun süvüdespäi.
25 Ižand murendab korgednenaižen pertin, a leskiakan mežan hän vahvištoitab.
26 Pahoiden tahtod oma Ižandale vastmel’he, a oiktoiden sanad oma hänele mel’he.
27 Ažlak mez’ veb kadogehe ičeze kodin, a ken ei navedi otoid, se eläb edemba.
28 Tozioiged meletab, midä sanuda, a jumalatoman su sül’geb pahut.
[Hüväd oma Ižandale tozioiktoiden matkad, heiden kal’t vihanikad-ki tegesoiš lähembaks.]  29 Ižand om edahan jumalatomišpäi, a tozioiktoiden loičendoid hän kuleb.
30 Vessel sil’m tob südäimele veslut, hüvä vest’ tegeb luid vahvemba.
31 Korv, mitte kuleb hüvin elon opendusid, om vaiše melevil.
32 Ken hül’gäidab opendust, se ei pidä hol’t ičeze henges, a ken otab sidä südäimehe, se sab mel’t.
33 Ižandan varaiduz opendab elämaha melevašti, kumarduz hänen edehe veb slavaha.

16 1 Mehel oma südäimen tahtod, no jäl’gmäine sana lähteb Ižandan suspäi.
2 Mehen sil’miš kaik ted oma puhthad, no Ižand vesoičeb melid.
3 To kaik ičeiž azjad Ižandan edehe, siloi kaik sinun tahtod täutasoiš.
4 Ižand om tehnu kaiken ičeze tahton mödhe, jumalatoi-ki sab ičeze pahan päivän.
5 Kaikutte südäimes surendelii om Ižandale vastmel’he, om todest tozi: händast kovas opetas.
[Hüvän ten augotiž – nece om tehta oikti.
Se om Jumalale enambal mel’he, mi žertvoiden tond.
Ken ecib Ižandad, se löudab oiktad tedod, ken ecib Ižandad todel, se löudab mirun.]  6 Armoil i todel päzud grähkišpäi, a Ižandan varaiduz vedäb pahaspäi.
7 Konz Ižandale oma mel’he mehen ted, hän vihanikoid-ki paneb hänen polhe.
8 Paremb om sada vähän da oiktal azjal, mi enamban, no manitusel.
9 Mehen südäin pidäb meles ičeze ten, no Ižand ohjandab hänen haškuid.
10 Kunigahan sus om Jumalan hengespäi tulnu sana, hänele ei pida tehta grähkid sudas.
11 Oiktad vesad dai sen mal’l’ad oma Ižandaspäi, hänen oma kaik jügud-ki.
12 Värhuz’ om kunigahile vastmel’he, sikš ku valdištim püžub todel.
13 Oiged pagin om mel’he kunigahale, toden pagižijad hän navedib.
14 Kunigahan viha om surman vest’, no melev voib händast lauhtutada.
15 Kunigahan hüväs sil’mäs om elo, hänen hüvüz’ om kuti keväz’vihm.
16 Eci melevut, se om äjal paremb kuldad, a pän oiged rad om paremb parahimad hobedad.
17 Oiktoiden te ümbärdab pahuden, ken püžub oiktal tel, se kaičeb ičeze henged.
18 Kadondan edes astub nenakahuz’, a lanktendan edes – ülendeluz.
19 Paremb om eläda hilläšti gollidenke, mi jagada sališt surendelijoidenke.
20 Ken vedäb azjoid melevašti, se löudab hüvüt, ken paneb nadejad Ižandaha, se om ozakaz.
21 Kenel om melev südäin, sidä kucuškatas melenpidäjaks, melev pagin ližadab mel’t.
22 Melevuz’ melevale om elon purde, vähämeližuz’ om kova openduz vähämeližele.
23 Melevan südäin tegeb kelen melevaks da ližadab mel’t hänen paginoihe.
24 Hüvä pagin om kuti mezi: maged hengele i terveh hibjale.
25 Om teid, miččed ozutasoiš mehele oiktoikš, no niiden lopus om surm.
26 Radai radab ičeze täht, sikš ku sidä käskeb hänen su.
27 Paha mez’ ecib toižele pahut, hänen sus om kuti poltai lämoi.
28 Manitelii semendab ridoid, a keliden kandišii erigoitab sebranikoid.
29 Pahantahtoi mez’ hus’s’utab lähelišt da vedäb händast-ki pahale tele.
30 Pil’kištaden sil’mid se mez’ sekoib mittušt-ni pahut,		 lapištaden kel’t tegeb pahad.
[Hän om kuti vihan päč.]   31 Hahk pä om korktan arvon venc, miččen voib sada vaiše toden tel.
32 Tirpai mez’ om paremb rohktad, a ičtaze käziš pidäi om paremb lidnan vägestajad.
33 Arbad tactas lepkehe, no kaik pätused tegeb Ižand.

17 1 Om paremb kuiv leibkorišk da senke mir, mi pert’ täuz’ piruid da ridoid.
2 Melev orj otab valdan tolkutoman poigan päl da jagab velliden keskes tatan jäl’gestusen.
3 Hobedale om sulatin, kuldale – pajan päč, a mehen südänt opendab Ižand.
4 Pahantegii kundleb zakonotomid paginoid, kelaz – kelhid paginoid.
5 Ken lajib gol’l’ad, se nagrab hänen Tegijad, ken om ihastusiš toižen gor’ale, sidä kovas opetas.
[A žal’l’oičijad armahtadas.]  6 Vanhoiden venc oma poigiden poigad, lapsiden korged arv – heiden kazvatajad.
[Uskoližen mehen bohatuz’ om kaik mir, jumalatomal ei ole ni grošad.]  7 Vähämeližen sun täht ei kožu melev pagin, sen enamba korgedroduižele – kelaz kel’.
8 Oton andajan sil’miš lahj om kuti kalliž kivi, vaiše kuna hän mäneb, kaiktäna ehtib.
9 Ken ecib armastust, se unohtab männuzid pahoid, a ken niid johtutab, se kadotab sebranikoid.
10 Melev lajindaspäi-ki sab enamban opendust, mi vähämeline sadas iškendaspäi.
11 Pahantegii ecib vaiše pahad, ka hänennoks oigetas angel, kudamb ei žal’l’oiče händast.
12 Mehele om paremb vastata emäkondjad, kudamb kadoti poigid, mi meletoman mehen hänen meletomiden paginoidenke.
13 Ken hüväs maksab pahal, sen kodišpäi ei lähte pahuz’.
14 Ridan augotiž om kuti suren veden tulend.
Seižuta rida edel, ku se süttub.
15 Ken polestab värad vai ken väritab oiktad, molembad oma Ižandale vastmel’he.
16 Mikš kal’huz’ vähämeližen käzihe?
Hänele ei täudu mel’t ostta melevut.
[Ken ičeze pertin sauvob korktemba, se ecib surmad, a ken hül’gäidab opendust, sille tuleb paha.]  17 Sebranik navedib joga aigal i kut vel’l’ tuleb sinunnoks, konz sinai linneb ozatomuz’.
18 Vähämeline om se, ken löb kät i andab sanan läheližen tagut.
19 Ken navedib ridoid, se navedib grähkid, a ken korktemba libutab ičeze verajad, se ecib lanktendad.
20 Paha südäin ei löuda hüvüt, i kelastelii kel’ putub pahaze.
21 Ken vähämeližen sündutab, ka gor’an ičeleze sab, vähämeližen tat ei ihastu.
22 Vessel südäin pidäb hibjan tervhen, a paha mel’ kuivadab luid.
23 Jumalatoi otab šižläspäi oton, miše oiged sud oliži vär.
24 Melevuz’ om melevan sil’miden edes, a vähämeližen sil’mäd oma man agjas.
25 Vähämeline poig om tatan tusk da maman pahamel’.
26 Om paha väritada oiktoid i löda bohatoid todes.
27 Melev ei pagiže äjan, hän pidäb pän vilun.
28 Meletoi-ki, konz om vaitti, voib ozutadas melevaks, i ken pidäb sun saupkes – melekahaks.

18 1 Ičenenaine kacub vaiše ičeleze, hän vastustab kaiked melevad.
2 Vähämeline ei navedi tedod, hän tahtoib ozutada vaiše ičeze mel’t.
3 Jumalatomanke tuleb hondostamine, huigetomanke tuleb lajind.
4 Mehen sun sanad oma süväd veded, a melevuden purde – čilaidai oja.
5 Ei ole hüvä tugeta värnikad, i mugažo väritada sudas oiktad.
6 Konz pagižeb vähämeline, rida om läz, ičeze sanoil hän sab iškendoid.
7 Vähämeližen kel’ vedäb händast surmha, hänen su om verk hänen hengele.
8 [Laškan rikob varaiduz, a naiželižile mužikoile tuleb nähmaha näl’gäd.]  9 Magedad oma kelenkandišijan sanad,                               ned ličesoiš südäimehe.
10 Ken ei navedi radoid,			  se om kodielon rajadajan vel’l’.
11 Ižandan nimi om vahv bašn’,                oiged jokseb sinna dai päzub.
12 Bohatuz’ bohatal om hänen vahv lidn, hänen melen mödhe se om kuti korged aid.
13 Ken korktemba libub, se lankteb, a kundlii sab korktan arvon.
14 Ken ei kundle lophusai i andab vastust, se om vähämeline, putub huiktaha.
15 Mehen heng püžub kibuiš, no ku heng ei ole terveh, ken sidä vahvendab?
16 Melevan südäin sab tedoid, i melekahan korv ecib tedoid.
17 Lahj andab mehele valdad dai vedäb händast vel’možihesai.
18 Sudas ezmäine pagizii om oiged, no tuleb hänen vastustai dai sel’genzoitab azjoid.
19 Arban tacind azotab ridan, abutab ladimahas vägevile.
20 Käregzunu vel’l’ om kuti päzumatoi lidn, a ridad oma kuti luklod sen verajiš.
21 Sun satusišpäi om täuz’ mehen vac, midä su kazvatab, sil se om külläine.
22 Surm i elo oma kelen valdas, ken sidä navedib, se sab sišpäi satusen.
23 Ken löuzi [hüvän] akan, se löuzi ozan dai sai hüvüt Ižandaspäi.
[Ken kükseb hüvän akan, hän kükseb ičeze ozan.
A ken eläb vedelijanke, se om meletoi da jumalatoi.]  24 Gol’l’ pakiten pakičeb, a bohat andab vastust nena ülähäks.
25 Ken tahtoib sada sebranikoid, sille ičele-ki pidab olda südäimeližemb.
Eraz sebranik om paremb velled.

19 1 Paremb om olda gol’l’an da eläda todel, mi olda [bohatan da] kelhan, da ližaks völ vähämeližen.
2 Hond om olda tedotoman, i rigehtijan jaug kukištub.
3 Mehen meletomuz’ koverzoitab hänen eloted, a hänen südäin käregzub Ižandan päle.
4 Bohatal löudase äi sebranikoid, a gol’l’al jäl’gmäine-ki kadob.
5 Vär todištai ei jä opendamata, a ken kelastab, ei päzu pahaspäi.
6 Äjad tahtoiba tulda bohatoiden rindale, lahjan andajale kaikutte om sebranik.
7 Gol’l’ad ei navedigoi hänen velled-ki, i sebranikad taciba händast, hän käveleb heiden jäl’ghe, miše sada heid paginale, no sidä-ki ei ole.
8 Ken sab mel’t, se navedib ičeze henged, ken eläb melevašti, se löudab ozan.
9 Vär todištai ei jä opendamata, a ken kelastab, ei päzu grähkišpäi.
10 Ei kožu meletomale bohat elo, sidä enamba – orjale olda pämehen knäziden päl.
11 Oigedmeline ei rigehti käregata, korged arv käskeb händast olda sur’hengeližen kebntegoihe.
12 Kunigahan viha om kuti levan uraiduz, a hänen hüvüz’ – kuti kaste heinil.
13 Meletoi poig om tatan pahamel’, a ridlii ak – kuti räusthišpäi tippui vezi.
14 Kodi da elo sadas vanhembišpäi, a melev ak om Ižandaspäi.
15 Laškuz’ tacib süvähä unehe.
Ken ei navedi rata, se nägištab näl’gäd.
16 Ken käsköd pidäb, se hengen kaičeb, a ken ei püžu ičeze tel, se putub kadogehe.
17 Ken navedib gollid, se andab velgha Ižandale.
Ižand maksab hänele hänen hüväs rados.
18 Openda kovas poigad kuni völ uskod, ala käraida, konz hän laskeb kidoid.
19 Käregzunu tirpkaha kovan opendusen, a ku žalleičeškad händast, ka sinei tuleb opeta händast völ kovemba.
20 Kundle nevond da el’genda lajind, miše tehtas edemba melevaks.
21 Äi planoid om mehen südäimes, no täutase vaiše se, miččen kacub hüväks Ižand.
22 Ihastust andab mehele hüväntegend toižele, gol’l’ mez’ om paremb, mi kelaz.
23 Ižandan varaiduz andab elon, i kenel se om, se voib magata tünäs, pahuz’ ei tule hänennoks.
24 Lašk ličeb ičeze käden mal’l’aha, no ei kehta libutada sidä suhusai.
25 Lö nagranzoitajad, sid’ toine-ki opendase, sanele tot melevale, hän el’gendab sen.
26 Ken tatan löb, maman kodišpäi kükseb,     om huigetoi da jumalatoi poig.
27 Ala kundle, poigaižem, nenid nevondoid, kut päzuda meleviš opendusišpäi.
28 Vär todištai näritab sudad, jumalatoi laindab värhut.
29 Nagranzoitajiden täht oma vaumhed sudad, meletomiden sel’gile – vaumhed löndad.

20 1 Vin om manitai, olut – pän pörutai, ken navedib niid äjal – om meletoi.
2 Kunigahan käregzumine om kuti levan äraidand, ken händast käregzoitab, se tegeb ičeleze pahad.
3 Korged arv sille, ken pageneb ridaspäi, kaikutte vähämeline ecib ridoid.
4 Sügüzel lašk ei künda,					 vil’l’pöudospäi tuleb tühjin käzin.
5 Mehen südäimen dumad oma kuti süvä vezi,		 no melev mez’ amundab niid sigäpäi.
6 Äjad kitäba mest hüvüdes, no kuspäi löuta oiged mez’?
7 Oiktad ei ole miš laida, ozavad oma hänen lapsed hänen jäl’ghe.
8 Konz kunigaz ištub sudimas, hän ičeze sil’mil kükseb kaiken pahan.
9 Ken voib sanuda: «Minä puhtastin ičein südäimen, olen puhtaz grähkišpäi»?
10 Ei-ühtejiččed vesad, ei-ühtejine mär – se i nece oma Ižandale vastmel’he.
11 Voib tundištada prihačun-ki hänen radon mödhe, puhtaz-ik vai oiged-ik linneb hänen elo.
12 Korvan, mitte kuleb, dai sil’män, mitte nägeb, sen i necen om tehnu Ižand.
13 Ala navedi äjan magata, miše ei gollištuda, tege radod tarkas, ka söškad leibäd külläks.
14 «Paha, paha», sanub ostai,  a osttes i lähttes kitäse.
15 Om kuldad i om žemčugad, no kal’hemba kaiked om melev pagin.
16 Ota soba sil, ken andoi sanan toižen tagut, i olgha se sinai kut todištuz neciš.
17 Maged om manitusel sadud leib, no jäl’ges su om kuti täuz’ čurud.
18 Planoid vahvištoittas paginoil, paginoiden jäl’ghe mäne toraha.
19 Kelenkandišijad avaidaba peitusid.
Ken avaidab kidan levedas, senke ala pagiže.
20 Ken lajib ičeze tatad i mamad, sen lamp sambub piikpimedan keskel.
21 Jäl’gestuz, miččen tembaitas rigol augotišes, ei to edemba hüväd.
22 Ala sanu: «Minä maksan pahudes.»
Usko Ižandaha, hän päzutab sindai.
23 Ei-ühtejiččed jügud oma Ižandale vastmel’he, värad veskad ei olgoi hüväks.
24 Ižand varjoičeb mehen haškuid.
Kut mez’ voib tedištada ičeze ten?
25 Miše ei putta verkoho, meleta, edel ku rigol andad pühän toivon.
26 Melev kunigaz segloičeb jumalatomid da kändab tapinkezran heiden päle.
27 Mehen heng om Ižandan lamp, se ozutab kaik südäimen süvüded.
28 Armod da tozi kaičeba kunigast, armoil hän pidäb valdad.
29 Noren korged arv om hänen vägi, a vanhan korged arv om hahk pä.
30 Löndkibud oma pahuden tervehtajad, da iškendad, miččed mäneba südäimehe.

21 1 Kunigahan südäin om Ižandan käziš kuti vezijoksend, hän oigendab sen, kuna tahtoib.
2 Mez’ lugeb oiktoikš kaik matkad, no Ižand vesoičeb südäimed.
3 Eläda todel da olda oiktan om Ižandale enamb mel’he mi žertv.
4 Sil’miden ülendeluz da südäimen surendeluz, miččed oma jumalatomiš, om grähk.
5 Tarkan radajan meled veba küllüdehe, a kaikutte rigehtii tirpab gol’l’ut.
6 Ken keradab elod kelastusel, se om kuti tullein hengaiduz, se ecib surmad.
7 Jumalatomiden vägivald lankteb heiden päle, sikš ku hö kärauzihe todespäi.
8 Pahan valičijal te om kover, a puhthan mehen te om oiged.
9 Paremb om eläda katusen čupus, mi pahan akanke sures kodiš.
10 Jumalatoi tahtoib pahad, hän ei žalleiče ičeze sebranikoid.
11 Konz hazjoitas nagranzoitajad, ka se om toižile-ki openduseks, a konz opetas melevad, hänele ližadub tedoid.
12 Jumalaline kacub jumalatomiden kodid, kut jumalatomiden päle lankteb ozatomuz’.
13 Ken sauptab korvad, konz gol’l’ kidastab, hän iče-ki zavodib kidastada, no händast ei kulištagoi.
14 Peitoiči anttud ot alendab vihan, a šižläs todud lahj sambutab taban.
15 Oiged sud om ihastuz oigedmeližile, a pahantegijale – varaiduz.
16 Ken segoib meletomuden tehe, se putub kolnuziden keskhe.
17 Ken navedib pidäda ilod, se gollištub, a ken navedib vinad da hüväd sömäd, se ei bohattu.
18 Jumalaližen sijas hazjoitas kovas jumalatoman, a oigedmeližen sijas – manitajan.
19 Paremb om eläda tühjas mas, mi pahatabaižen i käredan akanke.
20 Melevan pertiš om kodielod i sömäd, a meletoi kaiken mänetab.
21 Ken püžub todes da armoiš, se löudab elon, toden dai korktan arvon.
22 Melev tuleb vägeviden lidnaha, murendab kaik seinäd, kudambihe hö paneba vahvad toivod.
23 Ken pidäteleb ičeze sud da kel’t, se varjoičeb pahaspäi ičeze henged.
24 Nagranzoitajaks nimitadas ülendelii pahantegii, kudamban pahoid tegoid ei voi lugeda-ki.
25 Lašk koleb ičeze ažlakudehe, sikš ku hänen käded ei tahtoigoi rata.
26 Lašk joga päiväl äjal ažlakoičeb, a oiged andab, ei žalleiče.
27 Jumalatoman žertv om pahuz’, sidä enamba konz todas sidä kelhas südäimespäi.
28 Vär todištai putub kadogehe, a oiged, ken sanub, midä vaiše iče tedab, kaiken sanuškab.
29 Jumalatoi kacub huiktatomašti, a oiged astub kohtha tedme.
30 Ei ole melevut, pän mel’t dai nevondad Ižandad vaste.
31 Hebo val’l’astadas toran täht, no vägestuz tuleb Ižandaspäi.

22 1 Hüvä nimi om paremb surt bohatust, mehen korged arv om paremb hobedad da kuldad.
2 Bohat da gol’l’ vasttasoiš, ühten i toižen om tehnu Ižand.
3 Melev nägeb pahuden da peitäse, a opendamatomad astuba kohtha da saba iškendoid.
4 Sanankundlii da Ižandad varaidai sab  bohatusen, korktan nimen dai elon.
5 Ogakahad penshad da verkod oma värmeližiden tel.
Ken kaičeb ičeze henged, olgha edemba niišpäi.
6 Ohjanda laps’ matkan augotišes oiktale tele, ka hän vanhan-ki ei sirtte sišpäi.
7 Gol’l’ om bohatan valdas, velgnik tegese velgha-andajan orjaks.
8 Ken värhut semendab, se pahut rahnob, hänen vihan vicaspäi tuleb lop.
[Hüväl melel andai mez’ om Jumalale mel’he.
Jumal abutab tehta sen mehen azjad.]		 								 9 Hüväsüdäimeline sab armoid, sikš ku andab gol’l’ale ičeze leibäspäi.
[Vägestusen i korktan arvon sab lahjoiden andai, ližaks hän sab ičeze polele otajan hengen-ki.]  10 Kükse nagranzoitai, rida kadob, lopiše lajind da tora.
11 Kenel südäin om puhtaz, sil hulil oma hüväd sanad, sille kunigaz om sebranik.
12 Ižandan sil’mäd kaičeba tedoid, a käsköiden vastustajad hän hül’gäidab.
13 Lašk sanub: «Lev om ezitanhal, mindai riktas kesk irdad!»
14 Vedelijan naižen su om süvä haud: kenen päle käregzub Ižand, se sinna lankteb.
15 Meletomuz’ tartui norhe mužikaha, no ohjandai vic kükseb sen sigäpäi.
16 Ken abidoičeb gol’l’ad, miše bohattuda, i ken andab bohatale, se gollištub.

17 Koverda korv da kundle meleviden sanad i kända südäin minun tedoihe.
18 Hüvä linneb, ku ned linneba sinun südäimes, ned tuleba sinun suhu-ki.
19 Miše sinä uskoižid Ižandaha, minä opendan sindai tämbei-ki, a sinä mušta.
20 En-ik minä kirjutand koumašti sinei nevondoiš da opendusiš, 21 miše opeta sindai tarkoile toden sanoile, a sinä voižid antta vastust toden sanoil sinun oigendajile?
22 Ala vargasta gol’l’al, sikš ku hän om gol’l’, i ala ahtišta ozatont sijas, kus jagetas oiktut,			 23 sikš ku Ižand linneb hänen polel			 da otab hengen ahtištajal.
24 Ala tartu tabakahaze, ala tehte ridlijan sebranikaks, 25 miše ei hargneda hänen teihe, da ei putta petl’aha hänen täht.
26 Ala ole heiden keskes, ked löba kät da andaba sanan verhiš velgoiš.
27 Ku sinai ei ole mil maksta, mikš tehta muga, miše sinai otaižiba magaduzsijan bokan alpäi?
28 Ala sirdä vanhad mežad, miččen paniba sinun tatad.
29 Oled-ik sinä nähnu mehen, kudamb om hered ičeze azjoiš?
Hän seižuškab kunigahiden edes, no ei toižiden edes.

23 1 Konz ištutoi sömhä suren mehenke, ka hüvin kacu, midä om sinun edes, 2 vastusta ičeiž kerust, ku oled ažlak.
3 Ala ihastu hänen magedale sömäle, se om manitai.
4 Ala pidä hol’t siš, kut sada bohatust, hül’gäida mugoižed meled.
5 Vaiše kacuhtad bohatusehe – sidä jo ei ole, se tegeb ičeleze suugad da, kuti sur’ habuk, lendab taivhaze.
6 Ala sö ažlakon pertiš, ala ihastu hänen hüvähä sömähä.
7 Miččed oma hänen meled, mugoine hän iče-ki om.
«Sö da jo», sanub hän sinei, a hänen südäin ei ole sinunke.
8 Miččen palaižen söd, sen oksendad, i sinun hüväd sanad jäba tühjan.
9 Tühj om pagišta vähämeliženke, hän alenzoitab sinun melevid sanoid.
10 Ala sirdä amu pandud mežad, ala mäne armotomiden pöudole.
11 Heiden Polestai om ani vägev, hän polestaškab heid sindai vaste.
12 Kända südäin opendusehe, a korvad melevaha sanaha.
13 Ala jäta poigad opendamata.
Ku opendad händast vical, hän ei kole.
14 Sinä hazjoičed händast vical i päzutad hänen hengen aduspäi.
15 Poigaižem!
Ku sinun südäin linneb melev, minun südäin linneb ihastusiš.
16 Hüvä mel’ täutab minun südäimed, konz sinun su pagižeškab tot.
17 Ala kadehti nenid, ked eläba grähkiš, elä kaik päiväd Ižandan varaiduses, 18 sikš ku sinai om tulii aig, sinun nadei ei ole kadotadud.
19 Kundle, pogaižem, da ole melev, oigenda südäin oiktale tele.
20 Ala segoi jomariden keskhe, ala ištu lihapadan rindal, 21 sikš ku jomarid da sömärid gollištuba, a unentaht sobitab ruzuihe.
22 Kundle ičeiž tatad, hän sai sindai, ala alenzoita mamad, konz hän vanhtub.
23 Osta tozi, ala mö sidä,  osta melevut, opendust da mel’t.
24 Oigedmeline poig om tatan ihastuz, hüviš meliš om se, ken sai melevan poigan.
25 Olgha sinun tat hüviš meliš, ihastugha sinun mamoi, kudamb sindai sai.
26 Poigaižem!
Anda sinun südäin minei, sinun sil’mäd kackaha minun teid, 27 sikš ku vedelii naine om süvä haud, veraz ak om ahtaz kaiv.
28 Hän kuti vargaz ištub peitos da ližadab rahvahan keskhe pahantegijoid.
29 Ken ulaidab?
Ken änestab?
Kenel om rida?
Kenel om gor’a?
Kenel oma rubed värhudeta?
Kenel oma rusttad sil’mäd?
30 Nenil, ked hätken ištuba vinmal’l’ kädes, ked eciba segoitadud vinad.
31 Ala kacu, mitte rusked om vin, kut se vändab mal’l’as, kut se vil’skahtab kebnašti.
32 Jäl’ghepäi se pureb kuti mado, kokib kuti kü.
33 Sinun sil’mäd nägeba manituzkuvad,		 sinun südäin sanub pahad.
34 I sinä tegetoi kuti magadai kesk mert, kuti mačtan nökus magadai.
35 [I sinä sanud:] «Mindai lödihe, ka ei olend kibed, touktihe, ka en rižand.
Konz heraštun, möst zavodin sidä-žo ecmaha».

24 1 Ala kadehti pahoid mehid, ala tahtoi olda heidenke.
2 Hö himoičeba vägivaldad, pahas pagižeba heiden sud.
3 Kodi saudas melevudel, el’genduz om sen alandused.
4 Sen südäimed täutase mahtokahašti kal’hil da čomil kodikaluil.
5 Melev om vägekaz, hänen vägi ližadub.
6 Sikš vedä ičeiž voin melevašti, sen hüvä satuz rippuškab äjiš nevojišpäi.
7 Melevuz’ om vähämeližen täht ani korktas, hän ei avaida ičeze sud lidnan verajidenno.
8 Kenel meles om tehta vaiše pahad, hän sab pahantahtojan nimen.
9 Vähämeližel meles om vaiše grähk; nagranzoitai om rahvahale vastmel’he.
10 Ku sinai ei täudund väged ahthal aigal, ka sinun vägi om väl’l’.
11 Päzuta sidotud surmale, i jose sinä jätad abuta kolendale oigetud?
12 Ika sinä sanud: «Mö em sidä tednugoi»?
Ka ved’ om südäimen kodvii!
Sinun hengen tundii tedab necen i andab mehele hänen tegoiden mödhe.
13 Sö, poigaižem, met, se om hüvä, mezjažiden pezoišpäi om sadud, hüvä sinun kurkule.
14 Mugoine-žo om melevuz’ sinun hengen täht: ku sinä löudad sidä, sinai om tulii aig, nadei ei ole kadotadud.
15 Ala tege, jumalatoi, pahut tozioiktan kodile, ala murenda hänen lebusijad.
16 Tozioiged hot’ seičeme kerdad lankteb, ka libub, a jumalatoi putub kadogehe.
17 Ala ihastu, konz lankteb sinun vihanik, ala iloitelde, konz hän kukištub.
18 Ika Ižand nägištab sen, käregzub sinun päle, da heitäb hänespäi ičeze vihan.
19 Ala käregande pahantegijoiden päle, ala kadehti jumalatomid, 20 sikš ku pahudel ei ole tulijad aigad, jumalatomiden lamp sambub.
21 Varaida Ižandad, pogaižem, da kunigast, ala ole rindal toranikoidenke.
22 Surm heišpäi tuleb varastamata, ken ozaidab, kuspäi se tuleb?

Sudjale ei pida olda nimiččel polel.
24 Ken sanub värnikale: «Sinä oled oiged», sidä rahvaz prokl’anib.
25 A ken sudib oiktas, sidä armastaškatas da kitäškatas.
26 Se tervehtab, ken andab vastust tozisanoil.
27 Tege ezmäi radod pertin irdpolel, lopi radoid ičeiž pöudol, a sid’ jo pidä hol’t kodin südäimes.
28 Ala ole väran todištajan ičeiž lähelišt vaste, mikš kelastada ičeiž sul?
29 Ala sanu: «Kut hän tegi minei, muga minä-ki tegen hänele, maksan hänele hänen tegoiden mödhe.»
30 Minä astuin laškan pöudos siriči da vähämeližen mužikan vinpumarjsadun rindal.
31 Sigä kaik kazvoi ogahil da sihlaižil, kiviaid lanksi.
32 Minä nägištin da panin ičeze südäimehe, kacuin da sain opendusen: 33 «Vähäižen magadahtad, kodvaižen nukahtad, penen aigaižen ištuhtad käded ristati – 34 i tuleb, kuti siričimänii, sinun gol’l’uz’, da mairiž tuleb kuti oružjakaz mez’.»

25 2 Jumalan korged arv om pidäda peitos azjad, a kunigahan korged arv om el’geta nene azjad.
3 Kut taivaz om korged da ma om süvä, mugoine om kunigahiden südäin – el’gendamatoi.
4 Erigoiče segoitesed hobedaspäi, i sepän kädespäi tuleb hobedaine astii.
5 Kükse värnik kunigahaspäi, i valdištim vahvištase todel.
6 Ala surendelde kunigahan aigan, ala seižutade suriden sijale.
7 Paremb om, konz sinei sanutas: «Tule tänna, korktemba», mi sindai alenzoittas sen suren edes, kudamban nägištiba sinun sil’mäd.
8 Ala rigehti sudha, ika midä tegeškad lopus, konz sinun vihanik sindai huigenzoitab?
9 Suttes sinun vihanikanke toižid peitazjoid ala avaida, 10 miše kulii ei lajiži sindai hödhüvin, a paha slava ei läksiži sinun polhe.
[Armastuz da kesknäine kožmuz abutaba, olgha ned sinai, miše sindai ei lajižigoi.
Olgha sinun matkad tünäd.]  11 Kuldaižed jablokad hobedas läbinägujas astjas, se om hüvin sanutud sana.
12 Kuldaine korvripke i čomitez puhthas kuldaspäi om melev nevond tarkale korvale.
13 Kuti viluine vezi rahnmižen aigan om uskoline vestinkandai oigendajale: hän andab ičeze ižandale ihastust.
14 Kuti pil’v da tullei vihmata, mugoine om mez’, kudamb kitäse lahjoil, miččid ei anda.
15 Hüvähä paginaha koverdase sur’-ki mez’, pehmed kel’ murendab lun.
16 Ku löudad met, sö äjak tahtoid, no ala sö liigad, miše sindai ei oksenzoitaiži.
17 Ala kävu paksus sebranikan kodihe, ika sinuspäi händast taciškab tuskha, i hän ei navediška sindai.
18 Kuti pal’l’, sur’ veič i nol, mugoine om mez’, kudamb andab väran todištusen ičeze lähelišt vaste.
19 Kut murenu hambaz vai ramb jaug, mugoine om nadei manitajaha ahthal aigal.
20 Kut se, ken heitäb soban vilul säl, kuti uksus čapatesele om se, ken pajatab pajoid tuskaližele südäimele.
[Kut kojeg söb sobid, kut madoine söb puid, muga tusk söb südänt.]  21 Ku sinun vihanik om näl’gäs, söta händast leibäl, tahtoib joda – jota händast vedel.
22 [Ku teged muga,] sinä keradad hulid hilid hänen pän päle, a Ižand maksab sinei.
23 Pohjoine tullei tob vihman, a peitpagin – käregzoitust.
24 Paremb om eläda katusen čupus, mi pahan akanke hüväs kodiš.
25 Kuti viluine vezi jomannäl’gäs olijale, mugoine om hüvä vest’ edahaižes maspäi.
26 Kuti redukaz purde da muretud kaiv, mugoine om oigedmeline, kudamb kumardase jumalatoman edehe.
27 Kut ei ole hüvä söda äi met, muga i ičeleze ecta korktad arvod.
28 Kut muretud, seinitoi lidn om mez’, kudamb ei pidä käziš ičeze henged.

26 1 Kuti lumi kezal da vihm rahnmižen aigan, muga i korged arv ei kožu meletomale.
2 Kut paskač purahtab vai päskhaine lendahtab, muga tühj prokl’anind-ki ei tehte todeks.
3 Kunut hebole, varhindod oslale a kalu – meletomile.
4 Ala anda vastust meletomale meletomašti, miše ičeleiž-ki ei tehtas mugoižeks.
5 Anda vastust meletomale hänen meletomuden mödhe, ika hän tegese melevaks ičeze sil’miš.
6 Ičeze jaugad mokičeb, pahut sab se, ken oigendab meletoman vestinkandajaks.
7 Tolkutoi om rambičijan jaug da muštatiž meletoman sus.
8 Ozutada meletomale surt arvod om kuti panda kalliž kivi tauguhu.
9 Kut ogahine oks jomarin kädes om muštatiž meletoman sus.
10 Vägev tegeb kut tahtoib: meletomale hän andab i siričimänijad nagradib.
11 Kut koir pördase ičeze oksendusihe, muga meletoi-ki kändase ičeze meletomudehe.
12 Nägid-ik mehen, kudamb om melev ičeze sil’miš?
Meletomaspäi om enamb tolkud, mi hänespäi.
13 Lašk sanub: «Tel om lev!
Lev om ezitanhal!»
14 Uks’ kändase petliš, a lašk – ičeze magaduzsijal.
15 Lašk ličeb ičeze käden mal’l’aha, i hänele om jüged libutada sidä suhusai.
16 Ičeze sil’miš lašk om melevamb mi seičeme mest, ked andaba vastust meletaden.
17 Ken siričimänijoišpäi ličese verhaze ridaha, se tartub koiran korvihe.
18 Kuti melespäi hairahtunu om se, ken tacib lämoid, nolid i surmad, 19 da se-ki, ken tegeb pahad toižele sanudes: «Minä tegin sen iloks.
20 Kus lopiše haugod, lämoi sambub, kus ei ole hus’s’utajad, rida lopiše.
21 Hil’ – räkeks, haugod – lämoikš, a ridlii mez’ – ridan sütuteseks.
22 Kelenkandišijan sanad oma magedad, ned ličesoiš hibjan südäimehe.
23 Kuti puhtastoitmatomal hobedal pälitadud saviastii, om maged pagin da käred südäin.
24 Kelel vihanik heitlese hüväks, a hänen sudäimes om viha.
25 Ku hän pagižeb lämäl änel, ala usko hänele – hänen südäimes om seičeme vastmeližut.
26 Üksin oldes hän peitäb ičeze vihan, no rahvahan suimas se avaidase.
27 Ken kaivab toižele haudan, se iče putub sihe, a ken veretab ülähäks kivid, sen päle ned lankteba.
28 Kelastai kel’ kandab vihad neniden päle, keda ei navedi, libedad paginad tegeba vaumheks lanktendan.

27 1 Ala kitte homnižel päiväl, sikš ku ed teda, midä se tob.
2 Kitkaha sindai toine, a ei ičeiž kel’, veraz, a ei sinun.
3 Jüged om kivi dai äjan painab lete, no meletoman viha om jügedamb molembid.
4 Olda tabas om paha, ka viha-ki om seižumatoi, no ken voib püžuda, konz händast sidotas toižehe akaha?
5 Paremb om avonaine vastuz, mi peitoline armastuz.
6 Armastajan lajind-ki om paremb, mi vihanikan äjad tervehtused.
7 Külläine ei tahtoi eskai met, a näl’ghižele i karged ozutase magedaks.
8 Kuti ičeze pezan jätnu lind, muga i ičeze kodin jätnu mez’.
9 Voišked i ladan ihastoitaba südänt.
Muga ihastoitab kaikuttušt hüvä sebranik ičeze nevondal.
10 Ala hül’gäida ičeze dai sinun tatan sebranikad.
Ala mäne vellen kodihe, konz sinai om ozatomuz’.
Paremb om sused rindal mi vel’l’ edahan.
11 Ole melev, poigaižem, ihastoita minun südänt: siloi linneb midä sanuda nenile, ked pagižeba minus pahad.
12 Melev nägeb pahuden i peitäse, a opendamatomad astuba kohtha i saba iškendoid.
13 Ota soba sil, ken andoi sanan toižen tagut, I olgha se sinai kut todištuz neciš.
14 Ku ken-ni aighomendesel kitäb ičeze sebranikad surel änel, ka se om kuti lajind.
15 Lopmatoi tipputand vihmpäivän da ridlii ak om se-žo üks’: 16 ken tahtoib händast peitta, se tahtoib peitta tulleid vai voišked kädes, mi nägub sid’-žo.
17 Raud teravzoitab raudad, mez’ opendab tošt mest.
18 Ken varjoičeb smokvanpud, se söb smokvid.
Ken varjoičeb ičeze ižandad, se om arvos.
19 Kut vedes näged ičeiž modon, muga i toižes mehes näged ičeiž südäimen.
20 Toižen mirun süvüded oma täutmatomad, mugoižed täutmatomad oma mehen sil’mäd.
[Ei olgoi mel’he Ižandale ridlijad kacujad da meletomad oma pit’käd keled-ki.]  21 Mi om hobedale sulatin, kuldale päč, se om mehele su, kudamb kitäb händast.
[Jumalatoman sudäin ecib pahut, a oiged südäin ecib tedoid].
22 Survo meletomid petklol, humbres jüvidenke ühtes – ei erigande hänespäi hänen meletomuz’.
23 Kacu hüvin ičeiž živatoid, pidä hol’t niiš.
24 Sikš ku bohatuz’ ei ole igäks, ka jose vald-ki püžub pol’vespäi pol’vehe.
25 Hein kuivi, kazvoi vihanduz’, mägil nittas heinid.
26 Lambhad oma sinei sobikš, a kozad – pöudoid osttes.
27 Kozan maidod täudub sömäks sinei, sinun kodinikoile i naižabunikoile.

28 1 Jumalatoi pageneb, hot’ niken ei kükse händast, a oiged om rohked kuti lev.
2 Konz ma ei püžu zakonoiš, ka siš om äi pämehid, a el’gendajan i tedajan mehen ma om pit’kigäine.
3 Gol’l’, kudamb ahtištab gollid, om kuti valeg, mitte travib leibän.
4 Ken hül’gäidab zakonoid, se kitäb jumalatomid, a ken püžub zakonoiš, se vastustab heid.
5 Pahad mehed ei el’gendagoi oiktoid, a ken ecib Ižandad, se el’gendab kaiken.
6 Paremb om olda gol’l’an da eläda oiktad elod, mi bohatan koverzoitta ičeze teid.
7 Poig, kudamb püžub zakonas, om melev, a se, ken om ühtes mänetajidenke, se huigenzoitab ičeze tatad.
8 Ken surendab ičeze bohatust procentoil da maksuiden libundal, ka se keradab kodielod toižile, ked abutaba gollile.
9 Ken kändab ičeze korvan zakonaspäi, sen loičend-ki om vastmel’he Ižandale.
10 Ken vedäb pahale tele oiktoid, se iče lankteb ičeze haudha, a oiktad saba hüväd.
11 Bohat om melev ičeze sil’miš, no melev gol’l’ mez’ tedab, mitte hän om.
12 Konz tozioiktad praznuičeba, toižed-ki oma hüviš meliš, no konz libuba jumalatomad, toižed peitäsoiš.
13 Ken peitäb ičeze pahoid radoid, sil ei ole satusid, a ken avaidab ned da tacib pahad radod, sidä päzutadas.
14 Ozakaz om se, ken muštab Jumalad kaiken, a kenen südäin kovettub, se putub pahaze.
15 Kuti äraidai lev, kuti näl’ghine kondi, mugoine om jumalatoi valdmez’ gol’l’ad rahvast vaste.
16 Vähämeline valdanpidäi ahtištab äjal ičeze rahvast, a ken ei navedi värad ližad, eläb.
17 Ken valoi verhan vert, sille putub olda pagos surmhasai, miše niken ei tabadaiži händast.
18 Ken käveleb oiktoid teidme, se püžub tervhen, a ken ecib värid teid, se lankteb ühtel niišpäi.
19 Ken pöudol radab, se püžub leibäs, a ken ei kehta rata, nägištab näl’gäd.
20 Uskoline sab äi armoid, a ken rigehtib bohattuda, sidä opetas kovas.
21 Ei pida olda nimiččel polel, ika leibsupalan täht-ki voib kelastada.
22 Kadeh mez’ rigehtib sada bohatust, vaiše ei teda, miše hänen taga astub gol’l’uz’.
23 Ohjanda sanal tošt, i hän kitäb sindai jäl’ges enamban mi sidä, ken kelel hüviteli sindai äjan.
24 Ken vargastab ičeze tatal da mamal da ei luge sidä grähkäks, se om razbainikoiden kogospäi.
25 Surendelii ecib ridad, a Ižandaha uskoi löudab hüvüt.
26 Meletoi om se, ken uskob vaiše ičeleze, a kenel om mel’t, se eläb.
27 Ken andab gollile, se ei gollištu, a ken peitäb gollišpäi sil’mäd, sidä prokl’anidas.
28 Konz libuba jumalatomad, siloi rahvaz peitäse, a konz hö kadoba, siloi tozioiktoiden mär kazvab.

29 1 Ken kovendab ičeze niškan, konz händast ohjatas, ka katkaidase varastamata, hänele ei linne päzutandad.
2 Konz tozioiktoiden mär kazvaškab, rahvaz om hüviš meliš, a konz valdha tuleba jumalatomad, ka rahvaz voivotab.
3 Ken navedib melevut, sišpäi tatale om ihastuz, a ken kävub vedelijoiden akoidennoks, se om kodielon rajadai.
4 Kunigaz oiktal sudal pidäb man kogos, a ken lahjoid navedib, se rajadab mad.
5 Ken hüvitab libedal kelel sebranikad, se levitab verkon hänen jaugoihe.
6 Pahantegijan grähk om hänen verk, tozioiged ihastub da om hüviš meliš.
7 Tozioiged hüvin tedab gol’l’an gor’an, a jumalatoi ei el’genda sidä.
8 Pahantegijad hus’s’utaba lidnad pahaze, a melevad alendaba hus’s’utandad.
9 Konz melev mez’ sudiše vähämeliženke, se i käregandeb, i nagrab, no tünüdes ei ole.
10 Verentahtnikad ei navedigoi vigatomid, a tozioiktad pidäba heiš hol’t.
11 Meletoi valab ičeze vihan kaiken, a melev pidäb ičtaze käziš.
12 Ku valdanpidäi kundleb vaiše kelhid paginoid, ka kaik hänen abunikad-ki oma kelhad.
13 Gol’l’ da otoiden otai vasttasoiš, no päivänvauktan ühtele i toižele andab Ižand.
14 Ku kunigaz sudib gollid oiktal sudal, ka hänen valdištim linneb igähine.
15 Vic i huiktelend andaba mel’t, no opendamata jättud poig huigenzoitab mamad.
16 Konz kazvab jumalatomiden mär, kazvab mugažo pahoid radoid, no tozioiktad nägištaba, kut lankteba jumalatomad.
17 Openda ičeze poigad, i hän andab sinei tünüt, da tob ihastust sinun hengele.
18 Ku ei ole sanad ülähänpäi, rahvaz tegesoiš vällikš, se om ozakaz, ken eläb Ižandan zakonan mödhe.
19 Orjad ei voi opeta sanoil: hän hot’ el’gendab, no ei kundle.
20 Eraz sanub edel, ku meletab, vähämeližes om enamb ližad, mi hänes.
21 Ku orjad kazvatada jo lapsespäi holiš, ka jäl’ges hän tahtoškandeb olda poigan.
22 Heredtabaine tahtoib ridelta, a hörskahtai tegeb äi grähkid.
23 Surendeluz alenzoitab mest, hilläine hengel linneb korktas arvos.
24 Ken jagab vargastadud varghanke, se ei navedi ičeze henged, hän kuleb väritesed, no om vaitti.
25 Ken rahvast varaidab – om kuti verkos, a ken uskob Ižandaha, sille ei pida varaita.
26 Äjad eciba hüväd valdmest, no mehen oiktuded oma Ižandan käziš.
27 Tozioiktoile ei ole mel’he se, ken tegeb värhut, a jumalatomale ei ole mel’he se, ken astub oiktad tedme.

1 Aguran, Jakein poigan sanad.
Korktad sanad, miččed sanui se mez’ Ifiilale, Ifiilale da Ukale:  30 2 Todes tozi, minä olen enambal opendamatoi, ku ken-se mehišpäi, minai ei ole mehen mel’t, 3 minä en opendanus melevudele, minai ei ole pühid tedoid.
4 Ken libui taivhaze da päzui sigäpäi?
Ken kerazi käzihe tullein?
Ken sidoi veden sobihe?
Ken tegi kaik man agjad?
Mitte om hänen nimi?
Mitte om hänen poigan nimi?
Tedad-ik?
5 Jumalan joga sana om puhtaz.
Hän om rindraud nenile, ked uskoba hänehe.
6 Hänen sanoihe ala ližada nimidä, miše hän ei nägištaiži necidä i ei sanuiži sindai kelastelijaks.
7 Minä pakičen sinai kaks’ azjad, ala hül’gäida niid nikonz, minun surmhasai, 8 tühjad paginad da kelastuz pidä edemba minuspäi, ala anda minei ni bohatust, ni mairišt, anda minei jogapäiväine leibpala.
9 Ala anda liigad, miše minä en pučnus sinuspäi da en sanuiži: «Ken om Ižand?», a gollištudes en zavodiži vargastada da otta paginaha Jumalan nimed tühjan.
10 Ala sanu pahad orjas hänen ižandale, miše hän ei prokl’aniži sindai da sinä ed jäiži väraks.
11 Om rod, mitte prokl’anib ičeze tatan nimen, ei johtuta hüväl sanal mamad.
12 Om rod, mitte lugeb ičtaze puhthaks, no ei peznus ičeze reduspäi.
13 Om rod, mitte kacub toižihe ülähänpäi, libutab ičeze ripsuid korktale.
14 Om rod, miččel hambhad oma kuti sured veičed, a leuglud kuti raudad, miše veda kadogehe gollid man pälpäi, vähävägižid rahvahan keskespäi.
15 Täutmatomudel om kaks’ tütärt: «Anda, anda!»
Koume om kaiken aigan täutmatomad, nel’l’ mugošt, kudambad ei sanugoi: «Täudub!»: 16 toine mir, plodutoi koht, ma, mitte ei täutte vedel, da lämoi, mitte ei sanu: «Täudub!»
17 Sil’män, mitte nagrab tatad da ei kundle mamad, kokiba varišad, söba suren habukan poigad.
18 Koume om, midä minä en el’genda, nel’l’, midä minä en voi ozaita: 19 Suren habukan lendand taivhas, madon ujund kal’l’ol, laivan matk merel da prihan kävelend neiččennoks.
20 Mugoine elo om vedelijal akal: söi, pühki sun, da sanui: «En minä pahad nimidä tegend.»
21 Koume om, kenespäi säraidab ma, nel’l’ – keda ma ei voi kantta: 22 orjad, konz hän tegihe kunigahaks, meletont, konz hän söb leibäd külläks, 23 huigenzoittud akad, konz hän lähteb mehele, da našt-käskabunikad, konz hän ištuse emägan sijale.
24 Tägä, mal om nel’l’ pen’t, no hö oma melevamb melekahid: 25 murahaižed ei olgoi vägevad, no kezal iče keradaba sömäd tal’veks.
26 Mägihired oma pened, no iče tegeba ičeze pezad kal’l’oihe.
27 Koskhaižil ei ole kunigast, no kaik ned sirdäsoiš ani ühtes.
28 Hämähauk lapaižil pidäse, no eläb kunigahan pertištos.
29 Koume om, kudambil om kapos hibj, nel’l’ – kudambil om kebn astund: 30 lev, kaikid živatoid rohktemb, se ei sirtte nikenen edehe, 31 hebo, kozl, [stadas ezmäine,] da kunigaz ičeze rahvahan keskes.
32 Ku sinä, pidädes ičtaze korktas, tegid meletomuden da tegid pahan, ka pane käzi sun päle, 33 sikš ku kut kandatez pekstes tegese voikš, kut iškend tob vert nenaha, muga vihan libund tob ridad.

1 Lemuil-kunigahan sanad, opendused, miččed jäti hänele hänen mamaze  31 2 Poigaižem, midä nügüd’?
Midä minun sündutadud poig?
Midä minun varastadud poig?
3 Ala anda naižile sinun vägid, sinun matkoid ala anda nenile kunigahiden surmitajile.
4 Ei sa kunigahile, Lemuil, ei pida kunigahile joda vinad, i ei tarbiž knäzile joda olut, 5 sikš ku jodes hö unohtaba zakonoid da toba värhut sudha, mitte polestab gollid.
6 Olut antkaha surmaha mänijoile, vinad sille, kenel om pahamel’.
7 Unohtagha hö jodes ičeze gol’l’uden, algha johtutagoi enamba ičeze tuskid.
8 Anda ičeiž än’ änetomiden poles da armotomiden abus.
9 Anda ičeiž än’ oiktan sudan poles da golliden da kidastajiden poles.

10 Ken löudab hüvän akan?
Hänen arv om kal’hemb žemčugad.
11 Uskob hänele hänen mužikan südäin, mužik sab ližad.
12 Ak maksab mužikale hüvüdel, ei pahudel, kaikiš elon voziš.
13 Ak sab villad da pölvast, tahtol radab ičeze käzil.
14 Hän om kuti tavarlaiv, edahanpäi sab leibäd.
15 Hän libub völ öl, sötab kaikid ičeze kodiš, jagab radod abunik-neiččile.
16 Hän tahtoib löuta pöudon, dai ostab sen, ičeze käzil ištutab vinpusadun.
17 Hän vösttase vahvemba, kärib hijamad da tartub radho.
18 Hän rižab, miše hänen tegod oma hüväd, lämoid ei sambuta eskai öl.
19 Hän otab kädehe kožlin, sormihe värtinan.
20 Hän avaidab käden gol’l’ale, andab abud mairhes olijale.
21 Hänen kanz ei varaida vilud, sikš ku hänen kanz om sädatadud kaks’kerdaižihe sobihe.
22 Hän tegeb hurstid, hänen sobad oma pöuvhaspäi da purpuraspäi.
23 Hänen mužik om tetab, ištub lidnan verajidenno vanhembidenke.
24 Hän tegeb hurstid da möb niid, vöid möb Finikian kupcoile.
25 Vahvuz’ i čomuz’ oma hänen sobad, hän kacub veslas ičeze tulijaha aigha.
26 Konz hän avaidab sun, hän pagižeb melevašti, hüvä om hänen nevond.
27 Hän kacub tarkas ičeze kodin radod, ei sö leibäd tühjan.
28 Libuba lapsed, kitäba händast, mužik sanub hänes hüväd: 29 «Äi oli melevid akoid, no sinä oled parahim.»
30 Čomuz’ kadob, i hüvä nägo vajehtase.
Olgha kittud ak, kudamb varaidab Ižandad.
31 Kitkat händast hänen hüviš töiš!
Ülendagat händast kaikiden kuldes!

Redukun jäl’gmäižel nedalil Šoutjärves oli täuz’ azjtegoid päiv.
Šoutjärven etnografižes muzejas mäni II Loninan lugemižed-konferencii.
Sil-žo, 30.
päiväl redukud, Šoutjärven školas oli avaitud Aleksei Varuhinan kuviden ozuteluz.
A sen jäl’ghe oli pidätud Vepsän kul’tursebran 25-voččen jubilejale omištadud praznikaline eht.
Kaik nened aigtegod tuliba tarbhaižikš Šoutjärven külän elos.
Rürik Loninan nimel konferencii  Kut oli jo sanutud, Loninan lugemižed mäniba jo toižen kerdan.
Pidätas ned Mel’kinan pertiš, miččele täl vodel täudui jo 200 vot!
Vodelpäi 1991 neciš čomas pertiš sijaidase Šoutjärven etnografine muzei, miččele oli anttud sen tegijan nimi, Rürik Loninan nimi.
Kaks’ vot muzejas tehtihe kohenduzradoid.
Konferencijan ühtnikoiden täht oli tehtud lahj – muzejas avaitihe uz’ ekspozicii.
Adivoiden täht muzejan radnikad tegiba melentartuižen tundištoituzmatkan uzidme ozuteluzzaloidme.
Läz Šoutjärven etnografišt muzejad nügüd’ om saudud ait.
Tulijal aigal sen rindale meletadas völ tehta kül’bet’ da kon’ušn’.
Iče konferencii zavodihe Vepsän rahavahan horan ezitusespäi.
Konferencijan pätegijoin oliba Rahvahaližen politikan ministerstv, Rahvahaline muzei, Venäman akademijan Karjalan tedokeskuz, Nevond-sebr da Šoutjarven etnografine muzei.
Sihe ühtni ristitud erazvuiččiš radonpolišpäi: arhitektorad, istorijan-, kelen- da etnografijan tundijad, kirjišton radnikad.
Sikš ezitusiden temad-ki oliba ani erazvuiččed.
Äjan pagištihe istorijas: kut sündui vepsläine rahvaz, kut vepsläižed tuliba elämaha nügüdlaižile eländtahoile.
Nina Zaiceva starinoiči vepsän kelen paginoiš, niiden eroiš da ühthižiš azjoiš, miččed sanad oli ottud vepsän kirjkelehe da mikš.
Äi temoid oli omištadud Rürik Loninale, hänen elole da sädandradole.
Mugažo oli ezituz Mel’kinan pertin istorijas da siš, kut mäniba kohenduzradod nügüd’ endištadud muzejas.
Nored srtarinoičiba nügüdlaižiš projektoiš da niiden satusiš.
Päiči sidä ičeze ezitusil ihastoitiba Kalagen, Šoutjärven da Derev’annojen školiden openikad.
Om hüvä, miše nor’ sugupol’v mugažo ühtneb ningoižihe azjtegoihe, tedab ičeze juriš, ičeze rahvahan istorijas, kul’turan kal’hudes.
Kacmaha sihe, miše päiv oli täuz’ radoid, konferencijan ühtnikad oliba hüviš meliš.
Kesknäine vajehtamine tedoil bohatoiti heid, a čajun jomine da mel’vajehtused rat’kaigan ühtenzoittiba kaikid da lahjoičiba kaikile hüväd mel’t!
Vepsläižen taidehpirda jan kuviden ozuteluz  Loninan lugemižed-konferencijan jäl’ges Šoutjärven školas adivoiden täht oli tehtud melentartuine kul’turprogramm.
Se zavodihe vepsläižen taidehpirdajan Aleksei Varuhinan kuviden ozutelusespäi.
Sil oli ezitadud grafika da kuvataideh.
Aleksei Varuhinan jured oma Matvejeva Sel’gaküläspäi, mi om läz Šoutjärved.
Päliči kahtes vodes jäl’ghe hänen sündundad kanz tuli elämaha Petroskoihe.
Laps’aigaspäi Aleksei lujas navedi pirtta.
Ičeze radon hän zavodi jonoštajan, jäl’ges radoi arhitektoran da vanhemban arhitektoran.
Vodelpäi 2002 hän om pensijal.
No nügüd’-ki Aleksei Mihailovič jatktab ičeze taidehradod, pirdab kuvid.
Nece rad om hänele mel’he.
Hänen kuvad oma kaikil heimolaižil da sebranikoil.
Aleksei Mihailovičan kuvad oma lujas čomad.
Kactes niihe tundub, miše taidehpirdai navedib ičeze kodimad, londust, külän elod...
Kaik, ken tuli ozutelusele, oliba sures ihastuses hänen radoišpäi.
Čoma eht jatktase  Konz ozuteluz lopihe, zavodihe Vepsän kul’tursebran jubilejale omištadud praznikeht.
Necen organizacijan pätegend om kaita vepsän rahvahan kel’t da kul’turad.
Om tarbhašt se-ki, miše Vepsän kul’tursebr ühtenzoitab vepsläižid, kudambad eläba ei vaiše Karjalan valdkundas, no Vologdan da Piterin aigoiški.
Necil ehtal sebran ohjandale, energižele da vägekahale naižele, Zinaida Ivanovna Strogalščikovale oli sanutud lujas äi lämid sanoid.
A iče Zinaida Ivanovna starinoiči, kut mäni rad Vepsän kul’tursebran tegemižes, i sures akademikan Dmitrii Lihačovan panendas neche azjaha.
Zinaida Strogalščikova voi vajehtada vepsän rahvahan elod.
Hänen abul neciš penes rahvahas – vepsläižiš – tedištadihe kaikes mirus.
Kut äi om jo tehtud vepsän rahvahan hüvüdeks, i kut äi völ pidab tehta!
Spasib hänele sures vepsän rahvahan holes!
Praznikehtan mändes eziniba pened lapsed.
Hö pajatiba pajoid, kargaižiba da vändiba kantelil.
Mugažo adivoiden edes eziniba veteranoiden hor Šoutjärvespäi da Randaine-pajosebr, kudambad pajatiba pajoid armastuses vepsän rahvahaze da kel’he.
Tuli lujas čoma eht.
Se kerazi ühthe kaikid ristituid, kudambad ei olgoi üks’kaikuižed vepsän rahvahan tulebaha aigaha.
Nece oli kuti läm’ kanzvastuz.
Ved’ kaik mö ühtes olem üks’ sur’ vepsläine kanz.
Sikš pidab pidädas toine toižes, abutada toine toižele, miše kaita kaiked, mi meil om, i antta se toižile sugupolvile.

Vodel 2013 vilukus vepsän kalendarin prezentacijal oli tedotadud konkurs ”Parahim kalendarin čomitamine”.
Voden aigan ristitud täutiba kalendarid.
Naku-ki, redukun 31.
päiväl ehtal, mitte oli omištadud Vepsän kul’tursebran 25-voččen jubilejale, tehtihe Vepsän kalendar’-projektan ühthevedoid.
Žürijouk znamoiči kaks’ kaikid čomembad kalendarid.
Kalendariden omištajad oma Petroskoin eläjad – Faina Nikolajevna Kozlova da Maria Sem’onovna Mironova.
Molembad naižed täutiba kaikuččen kalendarin lehtpolen: jogahižel päiväl starinoičiba melentartuižiš azjoiš, kleiba fotoid, tegiba kuvid, kirjutiba muštatesid da runoid.
Konkursaha üntnendas Faina Nikolajevnale da Maria Sem’onovnale anttihe lahjoid muštoks.
Toižen sijan sai Faina Nikolajevna, a vägesti konkursas Maria Sem’onovna.
Maria Mironova om sündunu Värasjär-külähä.
Hän radoi opendajan školas.
Voib olda, sikš Maria Sem’onovna nügüdehesai om lujas tark da napern ristit.
Maria Mironova om aktivine Paginkluban ühtnik.
Hän tuleskeleb läz kaikuččele Paginkluban vastusele.
Laps’agaspäi Maria Sem’onovna tedab vepsän kel’t.
No aigan sirttes hän unohtaškanzi kodikel’t.
Sikš ku ei olend tarbhut pagišta sil.
Tuldes Paginklubha Maria Sem’onovna zavodi johtutada sanoid, pagižeškanzi vepsän kelel kaik enamba.
Hänen napernudehe voib vaiše kadehtida!
Miše ei unohtada armast kodikel’t, Maria Sem’onovna lugi Kodima-lehtest da vepsänkelišt literaturad, a kaikid tundmatomid sanoid hän kirjuti lehtikoho, sanoiden znamoičendoid kacui vajehnikas.
Surel tahtol hän pani muštho runoid vepsän kelel.
Maria Mironova om parahim ozutez kaikile, ken navedib ičeze kodikel’t da ei tahtoi unohtada sidä.
Maria Sem’onovna, Kodima-lehtez ülendase Teil!
Lehtesen radnikad ozateleba Teid vägestusenke i toivotaba vahvad tervhut da väged!

Radon päiv tuli lophu.
Edel oli koume lebupäiväd, ned anttihe, miše praznuita Sur’kulud Redukun valdkumaidust.
Tozi sanuda, ka praznuitihe jo sen muštod, a ei praznikad.
Rahvaz johtuteli edeližid demonstracijoid, gul’biščid da sal’utjid, i vaiše komun’akad praznuičiba, dai höki miku kalun alpäi.
Istorikad i politologad nikut ei voinugoi sanuda jäl’gmäšt vajeht – hüvüdeks oli Venämale valdkumaiduz vai ei, no kaik ühthe mel’he lugiba, miše mir jäl’ghe sidä kändihe toižeks.
Kaik koume kül’mkun päiväd lidnan päl seižui sumeg, taivhalpäi sipiti, no oli läm’, i Nina mäni gul’gele puištoho.
Telämoi pil’kišti edahan tesarel, astta sinnasai ei olend tahtod, i hän joksi kohtha tezebradme.
Joksi keskustale, seižutihe jonole i jäl’gmeine, mi jäi muštho oli se, miše hänen kengäd oma mugoižed-žo, miku nene jonod.
*   *   * Tija lendi miččes-se čudosižes mirus.
Lendand oli ani vaskmaine: suugil ei tarbiž maihutada, ned oli levitadud, i mitte-se läm’ i laskav ahav puhui alahanpäi i ei andand päzuda male.
Ka i mad-se nikus ei nägund: taivaz oli miku sinine, normed-ki viherziba, no heinäd ei kubahtanugoi, lindud lendiba, no ei pajatanugoi, hämähoukud päzuiba taivhalpäi, no verkoid ei jätnugoi.
Kaikes il’mas oli segoitud mitte-se opal, mitte-se ei maine tünüz’, kaik taho oli veraz, no Tija rižoi, miše sid’ händast niken ei abidoiče, i sen täht varud ei olend.
Lendandaha hän harjeni, i eskai se oli jo mel’he, kut laskvas händast kandab tullei.
– Kuna minä putuin?
Kus minä olen?
– meleti Tija.
*   *   * Nina avaiži sil’mäd i homaiči vauktan lagen.
Händast lujas oksenzoiti.
Hän ladi libuda i lanksi pimedaha.
Konz il’mestui, ka möst tokazihe sil’mil lagehe i el’genzi, miše hän om läžundkodiš.
Tuli lekar’, küzui Ninal, kut händast kuctas, mitte päiv om tämbei, miččes lidnas eläb.
Nina sanui, i lekar’ käski kelle-se: – Vegat läžujad palataha.
Palatas venui seičeme mest, susedan škapal seižui prijomnik i agjata midä-se bomboti.
Kulda necidä bombotest ei olend väged, i Nina pakiči: – Sambutagat.
Niken ei kubahtand, i Nina möst molihe: – Sambutagat...
Prijomnik vaikastui.
Pän kibišti, Nina kosketi pän – se oli bintoiš.
Ladi mujada päd i rožad kahtel kädel, no hura käzi hardjoihesai oli gipsas.
Venuda voili vaiše sel’gäl, kibu sel’grodas ei andand libuda.
Ladi kubahtoitta barbhil, ned kubaižiba i hän ihastui: – Se-ki čoma om...
Nina tezi, miše händast tesarel miččel-se čudol habi ei rikond mašin.
Kaikespäi nägui, miše hänele pidi kolda, no hän jäi henghe.
Konz-se mam hänele starinoiči ühten peitosen.
Siloi Nina nores läžeganzi, mam öd i päiväd ištui hänenno, a konz tütar zavodi spravitas, ka väreganzi ihastusiš i petkos sanui, miše kaiken eläb sures varus, varaidab, miše tütar koleb.
”Mijak?”
– küzui siloi Nina, i mam starinoiči, kut külähä kerdan tuliba čiganad.
Čiganihad käveliba pertidme, i üks’ tuli heidennoks.
Vagahaine Nina venui kättes, saubatud pologal.
Čiganih tuli, avaiži pologan i toivoti neičukaižele surman noriš voziš.
Siloi Ninan mam küksi čiganihad pertišpäi, no nene vaihed jügedal kivel lanksiba ristikanzoiden hengihe.
Nügüd’ Nina tezi, miše mi-se kaiči händast toivotadud surmaspäi.
Hänele oli nel’l’kümne kaks’ vot, i ku täl kerdal hän ei kolend, ka koleb jo vanhoil päivil, muhazi Nina.
Iloiteluz ümbri ičesaze ihastoiti Ninad.
Konz hän venui muštmata miku kolii, ka ei lendand tunneliš, ei nägend lämoid kuti erased mehed.
Ümbri hänes oli vaiše pimeduz, no ken-se sanui, miše tänna hänele völ om aigoiš tulda.
Nina nenid vaihid čomin ei muštand.
Ka kus hän siloi oli, i ken händast vesoi?
Mittušt jügud hänes ei ulotund?
Magaduzsija oli iknad vaste, st’okladme joksiba vihman tippud, i Nina šuhahtoiti: – Armaz mamoihut, ed-ik sinä abutand minei jäda elämaha?
Äkkid iknale ištuihe tijaine i ei üht kerdad nöki st’oklaha.
Nina itkeškanzi: – Sula minun tijaine, Tiječka!
Lenda-ške sinä mamain kaumale, vičita-ške sinä hänele, mitte goreine minei tegihe, mitte bedeine minuhu kärihe!
Laske abutab minei spravitas, ičein jaugoil-se da madme kävelta!
– voiki Nina.
*   *   * – Kuna minä putuin?
Kus minä olen?
– meleti Tija i homaiči ojan.
Vezi siš oli sel’ged, no ei joksend, miku seižui ühtel tahol, randoil kazvoi rozmehein, no ei hajustand.
Nügüd’ tullei ei jo puhund suugiden alle, i hän laskihe randale.
– Mijak ei kulu nimiččid änid?
Jokseb-ik vezi neciš ojas?
Nu-ške, probuin joda vet, hot’ joda en tahtoi!
Tija pästi nökan vedehe, no vet miku ei olend-ki, veden pind ei särahtand, a kel’ ei mujand ni tippušt vet.
– Jose minä magadan?
Mi om tehnus minei, kus minä olen?
– küzeli Tija i sid’ homaiči ičtaze akad vaste.
Hän oli čomas, sädokahas sobas, änikoikaz paik päs, pehmdad kotad jaugas.
Kaik hän nägui miččeks-se vendunudeks i holetomaks.
– Nu, čomin-ik sinä saitoi?
– küzui ak, su hänel oli saubas, no Tija sid’-žo el’genzi, miše nece kulub hänen än’.
– Spasib, čomin saimoi.
A kus minä olen?
Nece om ani vaskmaine taho...
Ak miku muhazi, no modol ei kubahtand ni üks’ lihaz: – Sinä oled kolijiden Valdkundas, Tünüden katl’as.
Vajeh ”katil” pöl’göiti Tijad: – Kut katl’as?
Meid pandas keitmaha lämoile?
– Meid ei pangoi, lämoi kaiken palab vaiše Adun katl’an al, nu, i Rai völ om, sinä ved’ kulid sen polhe?
– Ka, minä kulin i Adun, i Rajun polhe, no nikonz en kulend Tünüden katl’an polhe.
Kut sinä sinna putuid?
– Mal minä äjan tuskičimoi i holduin toižes mehes...
Ei olend minei ni üht holetont päiväd ühten čiganihan täht.
Hän arboi minun vagahaižele tütrele surman noriš voziš...
Tünüden katil om azotadud Jumalan Korktal Nevondištol ei amu, enččel voz’sadal.
Kulid-ik sinä midä-ni Bulgakovan kirjan polhe ”Master i Margarita”?
Tija punoti päl: – Ei, en kulend...
– Nece kirj tegi täga äjan kobud da ridad, muga läksi, miše päliči neciš kirjuteses äi mehid tuli Pühäze Uskondaha, Jumalannoks...
Sel’ktas näguškanzi, miše tämbeižes aigas ei sa oiktas sudida ristituid – kelle Aduhu mända, kelle – Rajuhu, i jäl’ghe Korktan Nevondišton suimad oli azotadud nece Tünüden katil.
– ...
Minä tämbei olin lekar’pertiš ühten akanno.
Ed-ik sinä mindai oigendand hänennoks?
– küzui Tija.
– Ka, minä!
Nece om minun tütar, Nina.
Hänele oli lähtnu oza kolda avarijas, no minä pakičin jätta händast henghe, nügüd’ hänel kaik linneb hüvin, minä enamb en holdu hänes.
A tedad-ik, min täht händast jättihe henghe?
– Kuspäi minä voin teta?
– Hän lujas armastab linduid, – muhota muhazi ak.
– Hän kaiken niid tarkišteleb, kundleb niiden pajoid, sötleb, tegeb lindkodid.
Pen’ völ oli i kus-se lugi, miše Evropas kodalinduid riktas i žardas, a pläskhaižiden pezoid muretas i södas, ka väriži karktoil kündlil, miččed ristitud sigä oma hengetomad.
”Mamoi, voib-ik niid kosketada, ved’ ned lendiba ningoman pit’kän ten eskai meriden taga, a niid sigä södas?!”
Kolijoiden Valdkundaha pästtas vaiše hämähoukuid da linduid...
Minun Ninad jätiba henghe sen täht, ku hän niid armastab.
– Ninga vaiše vepsläižil om?
– küzui Tija.
– Kaikuččel rahvahal oma ičeze verod...
I ku uskond ei erigande elospäi, elon dumišpäi, ka ristitule ozutasoiš toižed mirud.
*   *   * Uniš Nina nägi maman.
Hän astui tropaštme heiden küläpertihe, azotihe verajanno, heiti luklon i mäni pert’he.
– Mamoi!!!
– Nina ihastusiš nouzi i tahtoi libuda.
Čududelihe, kut kebnäs ištuihe magaduzsijale.
Pän punoti, no hän pidihe postel’nikan röunas i seižutihe jaugoile.
Kacuhti iknaha i homaiči koivul linduiden sömsijan.
Mitte-se hüvä ristit pani sinna semnid.
Miku irdal ei ole kül’mku, – veslan vičitesenke nökiba semnid tijaižed.

Armhad täs randad i veresed veded.
Kivikaz mättaz om, kuz’ rindal, pedai.
Ö vauged om, minä kävelen kastkes.
Varastan päivnouzman, aniku lapses.
Päiväižen sil’mäd, ka teravad, pit’käd, Kibuspäi päiväine kastkel möst itkeb.
Änik-ki värižeb, südäimes kibu.
Sorzaine nouznu om, suugile libui.
Ei tule uni, möst randale tulen.
Kägiden kukkundan järven päl kulen.

Ed varasta sä hüvid pit’kid sanoid i opalas-ki oled, armaz ma.
En kirjutaška minä čomid sarnoid, i sinä väged heitta tämbei sa.
Om šinel’ heittut, pinžakon mä panen i lindun pajon kundleškanden ös.
Ved’ vaiše kelhil oza – korktiš sanoiš, a minun ma, sä minhu uskod möst!

Festival’: Suomalaiž-ugrilaižen školan openikad lugiba runoid, pajatiba pajoid da ozutiba teatrozutelusid ičeze kodikelel.
Redukun lopus suomalaižugrilaižes školas mäni tradicionaline festival’ ”Karjalan jalokivet”.
Se oli tehtud redukun 30.- 31.
päivil.
Festivalin ühtnikoin oliba suomalaiž-ugrilaižen školan openikad.
Ičeze ezitusid lapsed ozutiba kodikelel – suomen, karjalan vai vepsän kelil.
Se oli konkursan päpakičusen.
Festivalihe ühtniba läz kaik školan klassad.
Redukun 30.
päiväl oli ezmäine festivalin päiv.
Necil päiväl eziniba augotižškolan openikad.
Hö pajatiba pajoid, lugiba runoid da eskai kargaižiba.
Toižel päiväl vanhembad lapsed mugažo pajatiba da kargaižiba, no paiči sidä hö völ ozutiba teatrozutelusid.
Konkursan ühtnikad tegiba čomid dekoracijoid, heil oliba melentartužed sädod.
Opendajad da üläopenikad, kudambil necil aigal oli pedagogine praktik školas, abutiba lapsile vaumitadas festivalinnoks.
Žüriš oliba kodikeliden opendajad da Petroskoin universitetan üläopenikad, kudambad oikti arvosteliba jogahišt ühtnikad.
Festivalil oli koume vepsänkelišt ühtnikad.
Ned oliba ezmäižen, seičemenden da kahesanden klassoiden openikad.
Ezmäižen klassan openikad lugiba Ol’ga Žukovan lapsiden runoid.
Lapsil oliba lujas čomad rahvahaližed sädod.
Seičemenden klassan openikad ozutiba melentartuižen teatrozutelusen ”Paimen da murahaine”.
Lapsed kahesandespäi klassaspäi ozutiba ilokahan ozutelusen Kindasovo-külän mužikoiš.
Lapsed eziniba lujas hüvin, kaik kacujad nagroiba komedas.
Festivalil lapsed ozutiba ičeze kelen mahtoid da lahjoičiba kaikile kacujile hüväd mel’t.
Om lujas hüvä se, miše mugoine čoma da melentartuine festival’ tegihe tradicionaližeks.
Ved’ sil kaik lapsed pagižiba ičeze kodikilel.
Nece festival’  kehitoitab lapsiden kelen mahtoid i ühtenzoitab openikoid da opendajid.

Petroskoiš redukun lopus Maksi-ostandkeskuses mäni azjtego ”Tundištagatoiš, Kantele!”.
Nece azjtego oli omištadud suomalaiž-ugrilaižiden heimrahvahiden päiväle.
Azjtegon sädajan oli Nuori Karjala-organizacii.
Azjtegoho ühtniba Karjalan tutabad vändajad: Skylarkfolkjouk, Natalja Šamrai da Aleksandr Dobrinin.
Nadežda Drobiševskajan da Jelena Magnickajan opendajiden 30 openikad ištuiba kodikanghasižil lavahurstil da vändiba kantelel.
Kaik nece tuli mel’he siričimänijoile.
Hö pigai tegeškanziba fotokuvid da videod.
Necen azjtegon pätegendan oli noustatada ristituiden homaičust rahvahaližehe suomalaiž-ugrilaižiden rahvahiden kantele-vändimehe.
Tehta mugoine azjtego Maksi-ostandkeskuses oli hüvä idei, sikš miše lebupäivil sigä om äi ristituid.
Om tarbhašt, kut voib enamba, popularizoida Karjalan igähižiden rahvahiden kul’turad.
Ved’ meiden kul’tur om mugoine bohat da melentartuine!

Tuliba kaivannoks koume našt.
Siriči mäni vanh ukoine, väzui, ištuihe kivele lebaidamhas.
Üks’ naine sanub: – Minun poig om mugoine vägekaz da udatikaz.
Niken ei voi märitas hänenke vägel.
– A minun poigal om lujas čoma än’.
Nikel ei ole mugomad änt.
– Mikš sinä nimidä ed sanu ičeiž poigan polhe?
– küzuba susedkad.
– Ka midä sanuda?
– andab vastust naine.
– Hänes ei ole nimidä erazvuittušt.
Otiba naižed täuded vädrad vet i läksiba kodihe.
A ukoine läksi heiden taga.
Astuba naižed, seižutasoiš.
Käded oma kibedad, vädriš vezi läikab, sel’gän porotab.
Äkkid koume prihašt jokseba vastha.
Üks’ kändab kukirikkuid, käzil astub – naižed ihastuba hänehe.
Toine pajatab čomal änel – naižed kundleba händast.
A koumanz’ joksi mamannoks, oti hänel jügedad vädrad i kandiši kodihe.
Naižed küzuba ukoižel: – Nu kutak oma meiden poigad sinei?
– A kus-žo hö oma?
– sanub uk vastha.
– Minä vaiše ühten poigan nägen!

Kanman Ut vot kuvataidehen muzejas valdkundan pämez’ Aleksandr Hudilainen andoi openduzrahoid da grantoid Karjalan sädaiühtištusiden ühtnikoile i lahjakahile üläopenikoile.
”Kul’turan potencial Karjalas om lujas sur’.
Kaikiš Karjalan rajonoiš om melentartuižid sädaikollektivoid, lahjakahid kul’turan da taidehen radnikoid, kudambil meiden valdkund ülendase”, – muga sanui Aleksandr Hudilainen ičeze tervhensanoiš i toivoti kaikile uzid idejoid, ihastunuzid lugijoid i kaiked hüväd!”.
Karjalan kul’turan ministr Jelena Bogdanova, ozateldes sädairadnikoid, johtuti, miše 2014.
voz’ om nimitadud kul’turan Vodeks, i tulijal vodel valdkund tahtoib tehta äi tärktoid projektoid kul’turan elos.
Pauklahjoičend zavodihe grantoiden andmižespäi parahimile kul’turan radnikoile, kudambad radaba küliš.
Openduzrahoid anttihe niile, ken kehitoitab Karjalan literaturad da taideht – arvostadud taidehpirdajile, akt’oroile, kirjutajile, arhitektoroile, kompozitorile, lehtmehile.
Necil vodel Jaakko Rugojevan nimel nimitadud openduzrahan – se anttas üläopenikoile i aspirantoile, kudambad kirjutaba suomen, karjalan da vepsän kelil – sai Oksana Čurigina, Petroskoin valdkundaližen üläopišton juridižen  tedokundan üläopenik.
Hän kirjutab starinoid, sarnoid vepsän kelel lapsiden täht.
Robert Roždestvenskijan openduzrahan noriden kirjutajiden täht, kudambad kirjutaba venän kelel, sai filologian tedokundan üläopenik Rostislav Mošnikov.
Hän kirjutab kut prozad, muga runoid-ki.
Kodima-lehtesen radnikad ozateleba Oksana Čuriginad i Rostislav Mošnikovad i toivotaba heile uzid idejoid, satusid, sädaienergijad, miše tehta uzid runoid da prozad.

Kanman Ut vot Karjalan rahvahaližes muzejas mäni praznikeht, mitte oli omištadud runoilijan Aleksandr Volkovan 85-voččen jubilejale.
Praznikehtal Aleksandr Volkovale anttihe Karjalan valdkundan rahvahaline kirjutai-arvnimi äivoččes satusekahas rados i sures panendas karjalan rahvahaližen kul’turan kaičendaha.
Händast nimitadihe mugažo Voden 2013 meheks.
Aleksandr Volkov om Suren voinan veteran, Venäman kirjutajiden sebran ühtnik, Sampo-rahalahjan laureat, valdkundan kul’turan arvostadud radnik, Venäman da Karjalan valdkundan rahvahan elomišton arvostadud radnik.
Hän om sündunu karjalan kanzaha.
Aleksandr Lukičan täht maman kelen kaičend om hänen elon päazj.
Hän tegeb kaiken, miše rahvahan kul’tur i kel’ eläižiba i kehitoitaižihe.
Aleksandr Volkovan sädandradon erigoičuz om siš, miše hän kirjutab runoid karjalan kelen livvin paginal.
Om paindud jo enamb kümned runokirjad.
Mugažo hänen runoid paindas kollektivižiš kogomusiš, al’manahoiš, literaturkulehtesiš.
Ičeze sädandradon voziš hän painoi enamb 20 kirjad, kändi enamb 40 runod karjalan kelen livvin paginale.
Hänen äjad kirjad tuliba tetabikš kut Karjalan valdkundas, muga toižiš-ki maiš.
Kut kirjutai hän ülenzoiti Karjalan ristituid, kudambad eläba täs.
Hän abutab udessündutada arvostandad rahvahaližihe tradicijoihe da kul’turaha.
Ozatelem Aleksandr Volkovad udenke arvnimenke.
Mugomad ristitud čomitaba meiden mad.

Kul’tur: Vepsän rahvahan hor om tulnu hänen elon sureks i tärktaks palaks.
Männuden voden lopus, tal’vkus, Rahvahaližiden kul’turiden keskuses mäni Vepsän pajo – minun elo...- praznikeht.
Venäman da Karjalan kul’turan arvostadud radnik, Venäman hengrahalahjan laureat L’udmila Melentjeva jo 35 vot ohjandab Šoutjärven Vepsän rahvahan horad.
Iče L’udmila L’vovna om sündunu Arhangel’skan agjaha.
Sigä hän openzihe muzikaližes opištos, a jäl’ges tuli opendamhas Petroskoihe konservatorijaha.
Muga hän jäi-ki elämaha Karjalaha.
Konservatorijan opendusen jäl’ghe händast kuctihe Šoutjärvehe ohjandamha Vepsän horad.
Hän hökkähti, hot’ ei pagižend vepsäks i vähä midä tezi vepsän rahvahas da kul’turas.
Konz L’udmila Melentjeva ezmäižen kerdan tuli Šoutjärvehe i kundli horan pajoid, ka vähäižen viluganzi melel.
Siloi, 70-voziden lopus, kollektivan repertuaras päazjas oli venälaižid pajoid.
I L’udmila L’vovna zavodi ajada Prionežjen vepsläižidme külidme.
Materialad, miččid kerazi L’udmila L’vovna, mugažo Rürik Loninan i Irina Semakovan keratud materialad zavottihe otta radho.
Äjan abuti siloi necen horan augonpanii Vasilii Kononov.
Muga, vodespäi vodehe kollektivan repertuar zavodi täuttas.
Elädes vepsläižes küläs L’udmila Melentjeva tedišti äi tarbhaižid tedoid vepsläižiš, heiden veroiš, tradicijoiš da fol’kloras.
Nügüd’ L’udmila Melentjevan abul horan repertuar om lujas sur’ i erazvuitte.
Kaikutte pajo om tehtud muga čomin i hüvin, miše koncertoiden aigan kundlijoil eskai hengen sauptab.
Ved’ vepsän pajo om hänen elo.
Hän ičeki om nügüd’ kuti vepsän mirun palaine i tämbei ei voi kuvitelda ičeze elod horata da vepsän kul’turata.
Kollektiv Šoutjärvespäi tuli äjiden festivaliden da konkursoiden laureataks ei vaiše Venämal, no Norvegias, Švecias, Suomes, Vengrias, Estonias i Pol’šas.
L’udmila Melentjevan praznikehtal Šoutjärven Vepsän rahvahan hor pajati parahimid pajoid ičeze repertuaraspäi.
A lopihe L’udmila Melentjevan eht pauklahjoičendal.
Vepsän kul’turan kaičendas da kehitoitandas L’udmila Melentjevale anttihe kitändkirjaižid Karjalan valdkundan pämehelpäi.

Jubilei: Männuden voden lopus tal’vkun 30.
päiväl täudui 75 vot vepslaižele aktivistale Jevgenii Markovale.
Necil päiväl sanumaha lämid da huvid vaihid, toivoid, tehmaha lahjoid Jevgenii Grigorjevičale tuliba hänen heimolaižed, sebranikad, Vepsän kul’tursebran ühtnikad.
Vepsän kul’tursebran varapämez’ Svetlana Pl’uhina andoi Jevgenii Markovale kitändkirjaižen, kudamban oigenzi Pohjoižen, Sibirin da Edahaižen päivnouzman igähižiden rahvahiden associacii.
Jevgenii Markov om sündunu Änižröunan agjaha, Šokš-posadaha vodel 1938.
Hän openzihe šokšulaižes školas, lopi sen da putui opendamhas Petroskoin tehnikumha mecan radnikaks.
Jäl’ghe armijad Jevgenii Grigorjevič radoi Onežskii- traktorzavodal da möst openzihe.
Konz hänele täudui 23 vot, hän tundištoitihe ičeze Nadežda-akanke.
Svadib tehtihe Pudožan agjas, Porštas, kus eli akan pereh i sil aigal radoi iče Nadežda Petrovna.
Konz ak lopi opendusen da radon Porštas, hän tuli elämaha mužikannoks lidnaha.
Markovoil sündui kaks’ last: prihaine da neičukaine.
Nadežda Petrovna da Jevgenii Grigorjevič radoiba T’ažbummašzavodal, hö oliba tehnologad, a ehtkoižil openzihe völ.
34 vot Jevgenii Markov radoi necil zavodal.
Sigäpäi läksi pensijale.
Ühtes akanke hö läksiba elämaha kodiküläha Šokšhu.
Tegiba sigä Keradam i kaičem-pajosebran, kirjutiba iče pajoid vepsän i venän kelel, kirjutiba muzikad, ajeliba koncertoidenke susedkülihe da agjoihe.
Lapsiden da heiden vanhembiden täht šokšulaižes školas Jevgenii da Nadežda Markovad tegiba Ilokazansambl’an.
Hö openziba lapsid ičeze kelehe, ozutiba lapsidenke sarnoid, tegiba teatraližid ozutelusid, pajatiba da kargaižiba.
Hö tegiba eskai Šokšun školas penen vepsläižen muzejan.
Konz Jevgenii da Nadežda Markovad pörzihe elämaha lidnaha, tuliba pajatamha vepsläižehe Randainepajogruppaha.
Heil oli tozi muzikaline pereh.
Jevgenii Grigorjevič völ službal armijas, a sid’ zavodal-ki vändi orkestras, a hänen ak lopi Pedučiliščan.
Oli Jevgenii da Nadežda Markovoil tehtud čoma duet, konz hö kahten pajatiba da vändiba erazvuiččil muzikaližil soitimil: mandalinal, gitaril, garmonil, balalaikal.
Ak iče kirjuti muzikad, runoid venän kelel, a Jevgenii Grigorjevič kändi niid ičeze kelehe.
Üks’ mugoižiš pajoišpai om Pensionerad-pajo.
Vodel 2012 Jevgenii da Nadežda Markovad tegiba Vepsän man mujud-kirjan vepsän kelel, mitte sai elon Rahvahaližen politikan komitetan raha-abunke.
Neche kirjaha hö keraziba Šokš-külan eläjiden ilosižid starinoid vepslaižiden elon polhe.
Heiden kirj tegihe melentartuižeks kaikile, ked tedaba da opendaba vepsän kel’t, tedištaba vepsän rahvahan endišt elod.
Om lujas žal’, no muloi Markovoiden kanzaha tuli sur’ gor’a.
Läksi elospäi Jevgenii Grigorjevičan ak.
Nece gor’a tuli kaikuččehe kanzaha, kus tetihe Nadežda Petrovnad.
Mö muštam händast igän.
Jügedemb kaiked om nügüd’ Jevgenii Grigorjevičale, ved’ hö eliba akanke enamba 50 vot ühtes, kaiken aigan oliba toine toženke rindal.
Mö kaik toivotam, miše Jevgenii Grigorjevičan sur’ kanz abutab hänele palahtelda necidä surt gor’ad, miše vunukad, lapsed, sebranikad linneba hänenke kaiken rindal.
Olgha Jumal andab teile väged, vahvad tervhut, kaičeb kaiken teid!

Vastused: Kanman Ut vot, tal’vkun 25.
päiväl, konz praznuitas Raštvoid, suomalaižugrilaižes školas oli Valdkundaline Raštvoiden konkurs.
Täl vodel se mäni jo kaks’toštkümnenden kerdan.
Konkursaha ühtniba lapsed, kudambad opendasoiš 4.-5.
da 6.-7.
klassoiš.
Ezmäižil vozil necehe konkursaha ühtniba lapsed, kudambad openziba vaiše suomen kel’t.
Nügüd’ kaikutte tahtnik voib ozutada ičeze tedoid ei vaiše suomen, no mugažo vepsän da karjalanki kelil.
Lapsed, opendajad da vanhembad kerazihe školan surehe zalaha konkursan avaidusele.
Ol’ga Hramcova, openduzradnikoiden radmahtoiden täudenzoituzinstitutan metodist tervehtoiti kaikid lämil sanoil.
Seičemenden klassan openikad pajatiba čoman pajon.
Sid’ konkursan vedäi sanui, ken radaškandeb žuriš, i lapsed läksiba radhonusihe, miše pagišta Uden voden da Raštvoiden polhe.
Vepsläižehe honusehe kerazihe seičeme ühtnikad: Nadežda Demina, Daniil Lonin, Anita Sebina, Polina Kononova, Jana Naumova, Aleksandr Lonin da Seimur Mustafajev.
Kaik nene lapsed paiči Jana Naumovad oma suomalaiž-ugrilaižen školan openikad.
Jana om Šoutjärvespäi.
Kaikuččele lapsele tarbiž oli antta vastusid küzundoihe Uden voden da Raštvoiden polhe, tehta tegoid sanoidenke da test tedomašinal.
Neniden tegoiden ližaks kaikutte ühtnik ozuti koditegendoid.
Muga Nadežda Demina pajati pajon penen kuzen polhe vepsän kelel, Polina Kononova toi tehtud sebras kruževsidondan tehmusen, Aleksandr Lonin – gnomoiden pertižen, Anita Sebina vaumiči kuzen, Jana Naumova tegi kodiš čoman raštvoiden änikpal’mikon, Daniil Lonin pirdi tal’vmecan kuvan.
Lapsed vaumičihe hüvin, i žurile oli jüged valita parahimid.
Kaikutte ühtnik sai diploman da lahjan.
Mugomad ilokahad da lämäd Raštvoiden vastused lämbitaba südäimid.
Nadeimoi, miše ningomad konkursad linneba edemba-ki.

Jo vaugištui, konz minä heraštuin.
En teda, min täht minä ihastuin hämäraižehe uhokun päindusehe muga lujas, miku tuli jo keza.
Surduin tal’ven aigaspäi, konz keskpäiväd om völ pimed, tusttuin ei muga lämad, kut tahtoin homaita i mujada päiväšt, nähta päiväižen sel’ktoid sil’mäižid.
Täl vodel i sügüz’, i tal’v oliba lujas pit’käd, päipaštokahatomad.
Poles vodes habi kerazihe nedal’, konz paštoi päiväine.
I oli päiväine mitte-se unekaz, alahaline, kauged, miku läžui.
Minä avaižin uudimed, homaičin Karinan i kolkotin iknaha: ”Tervhen, käbedmod!”
Kolkotehesai käbedmod ištui lumel miku must kera, a sid’ särahti i pakiči: ”N’am-n’am!”
”Dam-dam!”
– toivotin minä i zavodin tehta homendezkodiradoid, a rindoiš rehui i viriganzi armastuz kaikehe miruhu.
Kut-žo se om čomin lodud!
Sünduižem, ka ved’ pigai jo tuleb keväz’!
Linneba ruzad homendesed, konz savud päčturuišpäi tegesoiš siren’mujuižikš, päiväl linneb vaigatez, tuleb halloid i hang tegese vahvaks, i homendesel hangadme voiškab eskai joksta taivhan agjaha!
I olda ani valdaližele, konz ei tarbiž ecta nimittušt tehut, – ved’ sinä iče valičed ičeiž ted!
I sid’ minä el’genzin, miše joksta om aigahk, – must keraine kaiken völ ištub lumel, varastab söndad.
Minä polenzin ihastust südäimes i zavodin meletada, miše mir ei ole-ki mugoi oiged.
I neniš meletusišpäi homendez tegihe täuttud erazvuiččil filosofižil meletusil.

”Ken om Karina Karimovna?”
– küzut tö.
Nece om minun sebranik, niššat nökaine, ningoman nimen minä andoin hänele.
Mö sebrastam hänenke jo koume vot.
Konz hän läksi munaspäi, näk-mam ezmäi uhastelihe, miše tütrel om sur’ su, sötta om kebnemba.
No aig mäni, poigaižed kazvoiba, i mam homaiči, miše ülembaine nökan pol’ ei kazva, jäb miku kattenu nenasäl’gmidenno, i nök sen täht ei saubate.
”Avoi-voi, mitte gor’akogo!
Kutak hän tabadab kärbhid-se?
Hö ved’ suspäise pagetas!
Vaiše-ku sanktad parmad puttas...”
– opalas hengahti mam i zavodi napernas sötta satatadud tütärt sanktoil madoil.
No hol’ penikaižiš linduiš oti vägen, i mam unohti Karinad.
Sügüzen i tal’ven Karina sötlihe kut putui, lendli linduiden sömsijoile, no söm sigä oli hen, sid’ oti muštho reduveziden tahod, kudambil oli enamb sömjäl’gid i homencen ištui aidal, varasti ižandoid paganoiden vädroidenke.
Ažlakos loihe hän järedambile supaloiden päle, miše hot’ midä-ni ehtta otmaha.
Henoid muruid hänele oli jüged otta, ei mil oli niid leta maspäi, – alembaine pit’k i terav nök telusti i čokkoihe maha.
Hän koverzi pän bokale, miše sada kelel murud, no napriba tulda varišad i küksiba näl’ghižen linduižen.
Minä homaičin Karinan Karimovnan kevädel.
Oli hän laih, pičuine, plešhändanke, terveh nökan pol’ oli hoik oraine i tegihe väraks, nägui, miše kaiken tal’ven tükiči kül’mnuden lumen.
Minun südäimen kingiti žališpäi – rauk linduine!
I minä sid’-žo otimoi sen sötelmaha, tegin hänele sömsijan.
Melev nökaine pigai el’genzi, miše söteltas reduveziden tahoil enamb ei ole hänen oza, i zavodi varastada mindai pertinno.
Minun kormanoiš kaiken om mitte- ni söm, sen täht Karina mindai varjoičeb, ilosižin hüppib rindal.
Karinan taba vajehtihe, i minä nägištin, miše hänele om mel’he olda ülembaks sen täht, miše sebranikad keradaba jäl’gmuruid.
Küläs hän tegihe kulubasaks i sötan händast jo ei vaiše minä.
Nu, a nügüd’ tal’v jo vaumičese, pigai tuleb keväz’ku i mö Karinanke varastam keväden i kezan suridenke satusidenke i parembanke ozanke.

Nählit-ik tö, kut haragad koskuba suomalaižihe sobanpezijihe?
Mustoiš pit’kiš jupkoiš i vauktoiš ezipaikoiš hö tuleba reduveziden tahoile, kuti tahtoiba puhtastamha sid’ kaiken, kacuba – mi om lükäitud, pit’kil händoil pühkiba lunt i ümbrištod.
Eskai tegese miku kuva – lumi ümbri kaiken om pirtud jonoižil pit’kil haragoiden händoil.
Hö navediba kaiken hoštakast, čoman i löuttes veba sen pezaha, miše sädatada pertid.
Heiden keskes oma starinkaluiden keradajad i kaiken käbedan arvostelijad.
Tozi sanuda, haragoid voib kucta eskai aristokratoikš, ku ei heiden väčatez.
Konz-se amu, edel Redukun valdankumaidust, hö oliba radontedmatomad naižed, pidiba čomad sädod pit’kidenke lepkidenke, pagižiba äjil kelil, keraziba kuvid i enččid käzitegoid kodimuzejoihe.
No jäl’ges kaik hajeni, kadoiba kaiken heiden arvod i mahtod, i haragoile jäi vaiše väčatada i sudačida kelil.
No heiden puhtazpidänd i taht sädoihe jäi, i nügüd’ haragad näguse minei sädokahikš korktoikš i kopsoikš sobanpezijoikš edeližes voz’sadaspäi.

Azor ei olend lükäitud koir.
Hänel oma ižandad, no mindai-ki hän ei unohtand: a voib olda, en-ik anda luhut?
Azoran karv oli vauged ruzakhidenke tipuidenke, sil’mäd oma mugoižed čudokahad kofejan vuittušt mad.
Konz minä kezaehtoil ištuin pordhil, hän lastiše minun kombuihe i kacub mugoičenke spasiboičendanke, todesidenke i miččenke-se hubanvarastusenke, miše minä sid’-žo andan hänele söda.
Sid’ hän panese läheli, sibitelese, kacub bokaspäi kofemujuižil sil’mil i nägub, miše hänele om čoma.
No oli Azoral viga –čomase oli ei kaiken...
Hänel oli sur’kulu problem – torates emäs päliči kärbuindan aigal hänel, völ norikaižel, rebitiba korvan.
Ezmäi hän ei mujand kibud i meleti: ”Ka nimidä, tühjad radod!
Spraviše kuti koiral!”
Korvan rebitez vedoizihe, no korv jäi rippumaha i saupsi korvan karan.
Jäl’ges tegihe paiže i zavodi vodada vatišk.
Mi voz’ kibu saihe süvemba, Azor punoti päl, miše händast küksta, no kibu ei hajedand.
Surm jo seižui läheli i kut-se voiži vaumita koiran mokad.
Minä varastin händast hätken.
Mecas jo tönduiba sened, a Azor ei astund.
Häneta minä varaidan putta pihkhu, a hän navedi meckävelusendoid.
Vaiše minä lähtlin irdale vaihidenke: ”Azor, aida mecha!”
– hän sid’-žo zavodi punotas i oli mecas uskoline sebranik.
Nügüd’, konz Azorad ei tehnus, minä en anda söndad ni ühtele koirale, paremb lükäidan sömjäl’gid, vaiše ku nikeda en harjotata.
Surmhasai om žal’, konz sebranikad koleba!

Vauktal unel om kaks’ pol’t.
Üht pol’t ei nägu, se om minun südäimes i minä vaiše mujan, kut öl vedase aig, a toine pol’ om melentartuine aigmänetand, konz voib tarkištada, kut astub, mäneb aig.
Tal’vel ö kingtäs kärib mad, miku kaičeb eläjid uindunuziš pertiš, a taivaz, konz pit’kha kacud, tegese ei edahaline i ei korged, a mugoi tähthakaz, miše kaiken loštab, hoštab i pičkutab.
Henod tähthaižed kuctas: ”Tule tänna!
Libu meidennoks!”
– i vändaba, i uradiba kesk järedoid tähtazkuvid.
A tähtazkuvad oma tozižed, kaikutte tedab ičeze tahon, miše ei segoitoitta aigad i sen täht ei kubahtagoi, hägumatomad nitid oma pästtud male i pidäba sen, likutades hillänke pajonke.
Minun iknaha öl kacub järed hoštai tähtaz.
I konz minä en magada, sišpäi nägen, kut mäneb aig.
Tähtaz pil’kištab vilul lämoil i ujub iknan ramadme päivnouzman polhe, miše noustada homendest.
I minei tegese tünik hengel, minä tedan – mal linneb uz’ päiv i ei min’ täht ole žal’l’oita, miše mäneb aig.
Laske nece aig udištab Mad!

Tacin ičein tühjän vändon, Hoštai sädeg sil’mhe löb.
Nägub, lopi tatoi radon, Čoman tortan käziš tob.
”Minun marjaine” – hän sanub, Čukoib mindai, sebaidab.
Hänen süliš nagran ani, Pagenen – hän sabustab.
Tataha mä modol koskun, Hänen nena, sil’mäd, su.
Pagištas, ei edahaks ploduid Tacib maha jablon’pu.
Rindati mö ištum ehtal, Lapsudes hän johtutab, Veslas räpätada kehtab, Laskvas tukad silitab.
Tatoi koli, käred tullei Lehtest puspäi katkaiži.
Tühjüz’ fateraha tuli, Kibu hengen ratkaiži.
Kerd se oli jäl’gmäsine, Konz mä tatoin nägištin.
Siloi kaceg znamasine Ukshe mindai kaimazi.
Sil’mihe mä kacuin tarkas, Muhahtin da läksin poiš...
Uskon minä, tatoi armaz, Konz-se möst mö nägemoiš.

Änižen randal om Kond – Tatoin rodn’aižen pol’.
Tämbei om sügüzen poud, Lämbitab völ rusked bol.
Posadas ümbri om mec, Ende täs oli sur’ pöud.
Ei kulu jo sid’ hüvä vest’.
Kuzištos möst voikab noid.
Kivine cerkva om tühj.
Katust ei ole.
Hoik koiv Ülenub sid’ kuti suug, Väl’l’ kuti uskond da toiv.

Jäl’ges Ut vot, ani edel Raštvoid, Neglik kucui ičeze sebranikoid Kondjašt da Janišanpoigašt adivoihe jomha čajud.
Neglikan pertine seižui mecröunal, kuspäi nägui kaik – puiden ladvoid, tal’vpäiväižen laskm, hoštajid tähthid taivhal...
Sebranikad joiba čajud išttes stolan taga, pagižiba da kacuiba iknaha.
Äkkid üks’ pen’ tähthaine lendaškanzi alahaks, maha.
– Kackat!
– kidastaškanzi Kondjaine.
– Tähthaine lanksi!
Lähtkam pordhile!
Kackam, kuna se lanksi...
– Avoi-voi!
– kidastaškanzi Janišanpoigaine.
– Teramba peitte!
Ika se lankteb sinei päle!
– Tähthad ei langekoi päile.
– Kactes lämoid, miččen jätab lanksii tähtaz, Neglik tüništoiti Janišanpoigašt.
– Ned ei langekoi ani maha.
– A kut muga om?
– čududelihe Kondjaine.
– Kuna-žo ned lankteba?
– A nikuna, – zavodi sel’genzoitta Neglik.
– Lankteba, no nikuna ei laskkoiš.
– Varasta, varasta...
– zavodi meletada Kondjaine.
– Kut nece nikuna?
Kuna-se ned laskesoiš.
Ei voi olda muga, miše ned lankteba i nikuna ei laskkoiš.
Naku minä, konz libun pule, miše sada met, oleskeleb mugaki, miše lankten.
Laskemoi maha.
Sikš tähthad mugažo kuna-se laskesoiš, tegi pätusen Kondjaine todes savustajan čaškan čajunke lämäha pert’he.
– Kaikatoiš!
– möst kidastaškanzi Janišanpoigaine hüppähtades pordhile i sid’-žo tagaze pert’he.
– Nügüd’ laskese meiden päle!
– Ka nikuna nece tähtaz ei laskte.
– Udes zavodi sel’genzoitta Neglik.
–  Tedomehed jo amu todištiba, miše tähthad, ani kaikid penembad, nikonz ei laskkoiš maha.
A lankteba vaiše meteoritad.
Konz ned lendaba lähemba mannoks, ned tegesoiš hoštajikš aniku tähthaižed.
No maha ned ei langekoi.
Neciš minä kirjaspäi tedištin.
A sikš ku kaik teziba, miše Neglik om lujas melekaz i toziavonaine, ka niken ei zavodind ridelta senke.
Tedomehed paremba tedaba.
Janišanpoigaine tüništui, Kondjaine oti ičeze čaškan čajunke, i hö udes zavodiba kacta toine toiženke vändajihe tähthiže, miččed hoštatiba mustal ösijapäluižel.
– Kaik-se nece ei ole oikti, – siliti hahlakast korvad Kondjaine.
– Laske, lankteba nened meteoritad.
No siloi mikš ned lankteba?
Min täht niile langeta?
Ištuba ned taivhal tünäšti, voib olda čajud joba, a sid’ zavodiba langeta.
– Ka ei!
– maihuti Neglik käbälal.
– Ned ei langekoi muite.
Kundle, Kondjaine, necidä kaiked om jüged sel’genzoitta, paremba minä andan sinei kirjan i ...
– Möst!
Möst tähtaz lankteb!
– Janišanpoigaine barabaniškanzi käbälil stoladme.
– Nece ei ole tähtaz.
Nece om meteorit.
Tähthad ei langekoi maha, – sanui Neglik Janišanpoigaižele.
– Ka mitte ero om!
Lankteb-žo!
– libui Kondjaine ištimelpäi.
– I ani meidennoks lendab.
– Kaičegatoiš!
– jokseškanzi Janišanpoigaine honusedme.
– Nügüd’ ani laskese meiden päle!
Neglik pil’kištihe kactes lendajaha taivhalpäi objektaha.
– Ole hilläšti!
Kacu paremba kut čomašti lendab!
Hö ühtes ištuiba iknanno, ei voinugoi ani kubahtada mugoižes čomudespäi, i kacuiba, kut hoštai čokim jatab ičeze jäl’ghe hobedakahan pit’kän händan ötaivhal.
Letes mecröunannoks, nece čokim iškihe maha i lämoiti kaiken mecan, kuti penikaine päiväine.
Neglik, Janišanpoigaine i Kondjaine joksiba pertišpäi mecanröunale, tuliba sijannoks, kuna lanksi avaruz’objekt, i čududelihe.
Ei suren kopan keskuses, läz Neglikan pertid, venui i muhazi sebranikoile lujas penikaine Tähthaine.
–Tervhen!
– sanui Tähthaine sebranikoile.
– Minä olen Tähthaine.
– A mö olem Neglik, Janišanpoigaine i Kondjaine.
– Sädi tervhen Kondjaine i lendi Tähthaižen vilus maspäi.
– Varasta, sinä, nacein, oled meteorit!
Tähthad ei langekoi maha, – sanui Neglik.
– Tobjamalaz – ei langekoi, – hökkähti Tähthaine.
– A minä naku lanksin.
– Void-ik siloi sel’genzoitta, – keskusti Janišanpoigaine.
– A kuna tö lasketoiš, ku ei maha?
– O-o-o...
Mö em langekoi, mö lendam.
Lendam ühthe čudokahaze sijaha, mitte om edahan täspäi.
Minä völ en olend sigä, no sinna tahtoiba putta kaik tähthad mirus.Naku mö lendam-ki sinna, konz tuleb aig.
– A konz aig tuleb?
– küzui Neglik.
– Kaikutte tähthaine iče rižab, konz tuleb aig.
– Siloi mikš sinä laskihe maha?
– küzui Kondjaine.
– Minä olen mugoine pen’, – opalas sanui Tähthaine.
– A vedovägi neciš maspäi om mugoi kova.
Mindai vedi tänna, a iče leta täspäi minä en voi.
Sebranikad zavodiba meletada siš, kut voib abutada tähthaižele udes libuda kosmosaha, miše edemba jatkata ičeze matkad.
– A ku mö sindai tacim ülähäks?
– küzui Kondjaine Tähthaižel, mitte venui hänen käbälal.
– Hüvä, – hökkähti Janišanpoigaine.
– Otam i koumen lujas tacim sindai.
Neglik vaiše kigluti päl.
Hän ei voind uskta sihe, miše tähthad voiba lasktas maha.
Neglik lugi äi kirjoid astronomian da fizikan polhe, no nikus ei sanutud, miše tähthad voiba lasktas maha.
Vastkarin kaik tedomehed oma sidä mel’t, miše mugošt ei voi olda.
I naku hänen edes Kondjaižen käbälal venui Tähthaine i ilokahašti hošti.
– Spasib!
Sur’ spasib teile!
– sanui Tähthaine.
Neglik, Janišanpoigaine i Kondjaine otiba Tähthaižen i mi oli väged taciba sidä korktas ülähäks taivhaze.
”Nägemoiš, Kondjaine!
Nägemoiš, Neglik!
Nägemoiš, Janišanpoigaine!
Spasib teile kaikes!”
Muga se lendi edahan, jättes ičeze jäl’ghe hoštajan hobedakahan jäl’gen ötaivhal.
A sebranikad seižuiba mecanröunal, maihutiba käbälil i kacuiba, kut Tähthaihe libui kaik ülemba i ülemba maspäi röunatomannoks raštvoiden taivhannoks.

Openduz: Baltianmeren-suomalaižiden filologijan kafedr universitetas om kaičenus i se jatktab kerata tahtnikoid opeta rahvahaližid kelid.
Neciš openduzvodes Petroskoin filologižen tedokundan Baltianmeren-suomalaižiden filologijan kafedrale tuli opendamhas 27 mest.
Kuz’ heišpäi opendaškandeba karjalan kel’t, kaks’ – vepsän kel’t.
Nägub, miše kaks’ mest nece om vähä.
No necen kafedran täht nece om norm.
Kut minä tedan, kaikid suremb vepsänkeline grupp oli keratud vodel 2005.
Siloi universitetha opendamha vepsän kel’t tuli 9 mest.
Minä tulin adivoihe ezmäižen voz’kursannoks tundištoitamhas neiččidenke, kudambad valičiba päkeleks opendusen täht vepsän kel’t.
Sid’-žo putuin kuti männudehe aigaha.
Konz-se möki ištuim, kut nened neiččed, ezmäižen voz’kursan üläopenikad, da kundlim opendajan paginad.
Ol’ga Žukova mahtab olda hüvän abunikan, nevojan da ühten aigan čoman tarkan opendajan-ki.
Penikaižes vepläižes radhonuses om kaiken aigan kodikaz il’mišt.
Molembad neiččed oma Darjad: Daša Švecova da Daša Hil’.
Daša Švecova om sündunu Kalagehe.
Hänen sizar’ – Julia Aprodu – mugažo lopi necen tedokundan.
Hän radoi Petroskoiš Karelia-teleradiokompanijas, tegi vepsänkeližid s’užetoid uzištoiden täht.
A sid’ Julia pördihe elämaha kodimale, nügüd’ opendab sigä lapsid vepsän kel’he.
Daša openzi vepsän kel’t kodikülän školas kahesandaha klassahasai.
A nügüd’ hän päti jatkta vepsän kelen opendamišt universitetas.
Toine Daša tuli Petroskoihe Murmanskaspäi.
Školan jäl’ghe hän ei tedand, kuna päzuda opendamhas.
Hän iče openzi suomen kel’t opendajanke, i konz sai tedoiden pohjad suomen keles, Daša päzui opendusele Suomehe.
Sigä hän openzihe koume vot, sai diploman.
Professijan mödhe hän om mecmašinoiden vedäi.
Sen jäl’ghe Daša päzui Tamperen universitetha.
No openduz sigä hänele ei tulend mel’he.
Miše ei mokitas, hän päti lähtta universitetaspäi da pörttas Murmanskaha.
Tuldes sinna Daša ehti rata Vizoiden službas da kirjlaukas.
Läheni ezmäine päiv sügüz’kud.
Hän johtuti, miše völ ei sand üläopendust.
Daša päti tartta opendushe, tahtoiškanzi süveta ičeze suomen kelen tedoid.
Muga hän putui Petroskoihe.
Daša Hil’: ”En kelasta, ezmäi tahtoin opeta vaiše suomen kel’t.
No tedokundal ühtes suomen kelenke tariž opeta völ tošt kel’t.
Anglian kel’t minä en tahtoind opeta.
Sikš valičin rahvahaližen kelen.
Vepsän kel’ nägui melentartuižembaks minei, sikš ku karjalankeližed tekstad oliba minei läz sel’ktad.
A vepsän kel’ kului ani toižeks.
Nügüd’ suomen da vepsän kelen parad oma armhad minun täht.
Meletan, miše muga tarbiž-ki, suomen kelen rindal opeta läheližid kelid.
Opendamižen processas ned abutaba paremba el’geta kelen sistemad”.
Nügüd’ molembad Dašad harjeneba openduzpäivihe universitetas da lidnaha, kuna tuliba opendamhas.
Daša Švecova sanui, miše elo küläs tegihe hänele tuskukahaks, hän jo tahtoi ladida eläda lidnas.
Sen ližaks, Petroskoiš eläb hänen toine sizar’.
Da i Kalag’ sijaidase ei lujas edahan, kaiken voib sadas kodimale lebupäivikš.
Daša Hil’ jo harjeni elämaha edahan kodilidnaspäi.
Karjalan pälidn tuli hänele mel’he.
Hän eskai sanub, miše Petroiskoiš om kaik, midä hän navedib: čoma londuz, tünäd eläjad.
Se ühten aigan koskub suvi- da pohjoiž- lidnoihe.
Kacmata uzil tedoil täuttud openduzpäivihe molembad neiččed löudaba joudajad aigad melentartusile.
Daša Švecova mäni universitetan kargsebraha.
Nece oli hänen uništusen.
Hän amu jo tahtoi kargaita.
No kodiküläs sebroiden valičuz ei ole sur’.
Daša Hil’ navedib pirta.
Enamba kaiked hän pirdab modkuvid.
A völ ei amu Daša tedišti, miše hänen parahiman sebranikan baboi om vepsläine.
Hän eläb Podporožjen agjas.
Sikš kül’mkun lebupäivil Dašal linneb matk adivoihe vepsläižidennoks, kus hän kulištab eläbad vepsän paginad!
Tahtoin spasiboitta Ol’ga Žukovad da neiččid lämäs vastuses.
Toivotan Dašoile satusid openduses, uzid melentartuižid avaidusid!

Kul’tur: Forumaha ühtni karjalaine delegacii, miččen ohjandajan oli Karjalan valdkundan varapämez’ Valentina Ulič.
Necil vodel čomas Suomen Oulu-lidnas mäni XV Venälaiž-Suomalaine kul’turforum, mitte oli tehtud 29.09.-01.10.2014.
Sen nimi oli ”Pohjoižen kul’tur – elon vägi”.
Foruman ühtnikad azotiba kosketusid kul’turan da taidehen ümbrištos.
Forumaha ühtni äi erazvuiččid kul’turan da taidehen ezitajid Venämalpäi da Suomespäi.
Lidn vastsi kaikid tulijoid hüväl päipaštokahal säl.
Paginad kesknezoi zavodihe sügüz’kun 30.
päiväl Oulu-lidnan teatras, mitte sijaidase Oulu-jogen randal.
Karjalaižed ühtnikad pagižiba suomalaižidenke ühtesradnikoidenke.
Taričendad oli sidotud tärktembihe 2015 voden kul’turazjtegoihe.
Nenihe azjtegoihe mülüba Literaturan voz’, Kalevala-eposan sündundpäiv da Jan Sibeliusen sündundpäiv.
Ühtnikad pagižiba udes ühthižtös da azjoiš, miččed om jo tehtud.
Foruman programm oli täuz’ melentartuižid radoid.
Oliba erazvuiččed seminarad da diskussijad kul’turan da taidehen temoiden mödhe.
Karjalan kul’turan ministr Jelena Bogdanova oli diskussijan moderatoran.
Sen diskussijan nimi oli ”Pohjoižen kul’tur – elon vägi”.
Üks’ tarbhaižiš azjoišpäi oli se, miše forumal ozateldihe Suomi-Venäma-sebrad, kudambale täl vodel täudui 80 vot.
Nece sebr lujas abutab kul’turan da taidehen tegemižes Venäman da Suomen keskes.
Ehtal foruman ühtnikoiden täht oli tehtud čoma kul’turprogramm.
Ezmäižel ehtal Oulun teatras oli koncert, miččel eziniba Piterin muzik joukud: ”Teremkvartet” da ”Oulu All Star-Big Band”.
Toižel päiväl Oulun konservatorijas oli simfonian orkestran koncert ”Carmina Burana”.
Petroskoin universitetan baltianmeren-suomalaižiden keliden kafedran üläopenikad mugažo ühtniba forumaha.
Hö oliba kändajin da abutiba toižile ühtnikoile paginoiš.
Tulijal 2015 vodel Kul’turforum linneb Karjalan pälidnas – Petroskoiš.
Varastam sidä da toivotam ühtnikoile uzid mel’vehid da ühtesradnikoid!

Redukun 2.
päiväl Petroskoiš Rahvahaližes kul’turkeskuses avaiži ičeze verajad kaikile adivoile Paginklub ”Vepsläižed besedad”.
Sil ehtal Paginkluban adivoiš oliba Kul’turdesant-projektan tegijad.
Hö openziba kaikid tulnuzid ristituid kirjutamha da lugemaha vepsän kelel, starinoičiba vepsläižes literaturas, Kodima-lehteses da Kipinäkulehteses.
Kul’ turdesant-projektan rad zavodihe völ necen kezan augotišes.
Projektan tegijad oma Vepsän kul’tursebr, Nevond-organizacii da vepsläine norišt.
13 sijoiš oli “Kul’turdesant”.
Necil kezal da sügüzel: Petroskoiš, Kalages, Šoutjärv’- da Šokš-posadoiš Karjalas; Terval-, Enarv’-, Arskaht’-, Kurb-, Vingl-küliš da Podporožje-lidnas Piterin agjas; Ošt-, Pondal- da Päžjärv’-der’ounoiš Vologdan agjas.
Enamb 150 mest ühtni projektaha da openzihe kirjutamha da lugemaha vepsän kelel.
Pol’tošt tuhad kirjad veiba nenihe sijoihe projektan tegijad.
Nece oli tozi melentartuine projekt, miččehe ühtniba ristitud kahtes vodespäi kahesahakümnehe videhe vodehesai.
Ned oliba openikad, üläopenikad, erazvuiččiden professijoiden radnikad.
Toižed heišpäi ei tekoi ni üht kirjant vepsän kelel, toižed kebnäs pagižiba ičeze kelel, no ei mahtnugoi kirjutada da lugeda latinalaižid vepsläižid kirjamid.
Kaik openduz mäni Vepsän kel’-radlehtikoiden mödhe.
Niid projektan tegijad oliba tehnuded neniden openduzkursiden täht.
Kaik projektan ühtnikad oliba tarkad mehed.
Hö melenke tegiba radlehtikoiš kaik tegendad, andoiba äi küzundoid i rindatiba, kut nece vai toine sana pagištas heiden posadoiš.
Hö kaik tundištoitihe vepsläižen literaturanke.
Kursiden lopus kactihe fil’m vepsän kelel.
I kaik ühthe än’he sanuiba, miše mugoižed kursad pidab tehta kaikuččen voden.
Ned toiba külänikoile äi uzid tedoid da uzištoid.

Necil kezal minei tuli oza oleskelda adivoiš vepsläižidenno Vologdan agjas Babajevon rajonas.
Sigä minä olin meiden kollegoidenke Suomespäi.
Nene oliba Riho Grünthal, Heini Karjalainen i Sofia Björklöf.
Hel’sinkin universitetan professor Riho oli jo äi kerdoid vepsän mal, hän čomin pagižeb vepsäks, i meiden rahvahan problemad hänele ei olgoi verhad.
Heini radab Oulun universitetas.
Hän om tedodoktor, nügüd’ kirjutab dissertacijad vepsän kelen pronominoiden polhe.
Sofia om tedodoktor Hel’sinkin universitetas.
Opendab vepsän kel’t kursil, miččid vedäb Riho Grünthal.
Meiden matk oli pit’k, no lujas melentartuine.
Se lahjoiči meile äi uzid tundmusid da hüväd mel’t.
Ajagam vepsläižidennoks!
Heinkun lopus Petroskoiš mäni Venäman V Suomalaiž-ugrilaine tedokonferencii, miččele tuliba-ki meiden kollegad Suomespäi.
Jäl’ges heiden planoiš oli ekspedicii vepsläižidennoks Vologdan da Piterin agjoihe.
Minä ajoin heidenke vaiše Vologdan agjaha.
Aigemba minä nikonz en olend sigä.
Olen ozakaz, miše ühtnin neche ekspedicijaha.
Minei oli melentartušt kacta, kut sigä eläba vepsläižed, mil eläba küläd, kut om kaičenus vepsän kel’...
Ved’ mö muga harvoin oleskelem Vologdan agjas, ka putta-ki sinna om lujas jüged.
Lämäd vastused, čomad paginad Meiden matk zavodihe aigoiš homendesel.
Vologdan agjaha mö läksim Rihon mašinal.
Te sinna oli lujas pit’k.
Sijahasai mö saimoiš vaiše öl.
Ezmäine meiden külä, kus mö seižutimoiš, oli Päžjärv’.
Sigä mö elim Nina Ivanovna da Nikolai F’odorovič Fominoiden pertiš.
Ižand emäganke vastsiba meid lujas hüvin.
A miččid magukahid kalitoid paštoi Nina Ivanovna!
Elim mö sigä nel’l’ päiväd.
Kaikutte päiv oli täuz’ radod da holid.
Ol’ga Smirnova, kudamb oli meidenke kaik nene päiväd, ozuti meile külän.
Mö kävuim jumalanpert’he, kus voinan aigan oli gospital’.
Olim muzejas ekskursijal, miččen tegi Vladimir Triškin, vasttimoiš külän eläjidenke, pagištoitim heid.
Päžjärves minä sanuižin muga: nece om sur’ čoma külä.
Sidä ümbärdab järvid, soid, mecoid…
Sigä om hüvin kaičenus vepsän kel’.
Keskvepsläine pagin kulub  kaikjal: irdal, kodiš, laukas...
Ani kuti putud toižhe maha.
Sigä lapsedki pagižeba kodikelel.
Kanzoiš hüvin kaitas ezitatoiden tradicijoid, veroid.
Kaik nece lämbitab südänt, konz näged, kut om kalliž ristitule hänen rahvaz, kul’tur da kel’.
Ristitud sigä eläba lujas avonaižed, hüvänsüdäimeližed, adivoičetajad.
Kuna mö em tulnuižigoi, kaikuččes pertiš meid varasti čai pirgoidenke.
Sigä ei ole internetad, eskai mobil’sido om huba.
Ristitud sigä eläba kožmuses londusenke.
Pagi škat ičetoi kelel!
Toine kulä oli Pondal.
Koume päiväd mö elim Galina F’odorovna Serdcovan pertiš.
Nece om hüvä emäg.
Kaikuččen päivän meid varastiba uded vepsläižed sömižed.
Pondlan muzejan pämez’ Vera Mednikova starinoiči meile küläs da ristituiš, kudambad täga eläba, ozuti meile muzejan, časoun’an.
A jäl’ges mö iče kävelim külädme, pagižim eläjidenke, küzelim heid.
Pidab sanuda, miše neciš küläs om vähäižen toine situacii kelenke.
Täs ristitud kesketi enamba pagižeba jo venäks, no meidenke kaik pagižiba vepsäks.
Ristituid-ki tänna jäi vähä – läz 32 mest.
Nored läksiba elämaha lidnoihe, sikš ku ei ole radod.
Om žal’, no mugoine problem om läz kaikuččes küläs.
Uded vas tused Naku lopihe-ki minun matk.
Minä pördimoi Petroskoihe, a meiden sebranikad läksiba edemba Piterin agjaha Ladv-külähä.
Sigä heid vastsi Nikolai Abramov.
Mittušt azjad necil kerdal meiden kollegad tuliba adivoihe vepsläižidennoks da miččid meletusid jäi heiden muštho neciš matkas, tö, kal’hed lugijad, tedištat paginaspäi heidenke.
Vepsläižile tarbiž hüvä elo vepsän mal – Riho, mittušt azjad sinä tulid vepsän male necil kerdal?
– Ezmäine azj, mitte toi mindai konferencijale Petroskoihe, oli vanh ELDIA-projekt, mitte lopihe jo muloi.
Necen keskrahvahaližen projektan keskuz oli Germanias.
Oli sur’ konkurs i mö vägestim, saim grantan.
Nügüd’ meil om kaks’ ut projektad.
Toine om äikeližed paginharjemused suomalaiž-ugrilaižiš tahoiš, kus pagištas nenil kelil.
Neciš projektas om ozutadud, kut voib kävutada kaks’ kel’t.
Ozutesikš, ristitud pagižeba kut vepsäks, muga venäks-ki.
Miččed vajehtused oma?
Naku, ningomid azjoid mö kacum neciš projektas.
Toine projekt om Baltianmerensuomalaižiden keliden kävutoitandan i neniden keliden kontaktoiden polhe.
Neniden projektoiden täht kerazin uden materialan vepsläižiden polhe.
Meil om vanh material, no meile kaiken aigan tarbiž löuta ut, kacta toižid temoid i pagištoitta ristituid.
Konz pagižed ristituidenke, voib mugažo kacta kel’t: min polhe hö pagižeba, kut, miččid formid kävutaba.
Minei kaik nece om melentartušt.
Kacuin, miččed erod oma erazvuiččiš agjoiš, kus pagištas vepsäks.
Küzuin ristituid grammatikan polhe, kacuin, miččid formid hö otaba paginaha, miččid formid kävutaba, miččid ei.
Pidab homaita, miše kaikuččen vodenke ristituid, kudambad voiba äjan starinoita, jäb külihe kaik vähemba i vähemba.
Sikš tarbiž ehtta kerata, kut voib enamba materialad.
Sen täht minä olen ajelenu Vologdan agjaha ezmäižen kerdan.
Sigä olim kahtes küläs – Päžjärves da Pondlas.
Päžjärv’ om sur’ külä, kus om äi der’ounoid.
Jušmäges eläb äi kanzoid, kus pagižeba vepsäks kut lapsed, muga vanhad-ki ristitud.
A Pondlaspäi völ ajelim Voilahthe da Kujad mugažo kacuim.
Jäl’ges tulim Piterin agjaha Ladvaha Abramovoiden pert’he.
Nikolai da hänen mam Maria Aleksejevna oma meiden hüväd sebranikad.
A muite Piterin agjas minä olin jo äi kerdoid.
Olin Ladvas, Kurbal, Šondlas, Mägjärves, Petcoilas, Järviš.
– Sinä jo äi vozid tuleskeled tänna.
Sinun melen mödhe, kut oma azjad vepsän rahvahal da vepsän kelel?
– Vepsläižed iče sanuba i tedaba, miše küliš om vähä ristituid, i norid om kaik vähemba.
Sikš külihe jäiba enamb vanhad ristitud.
Lapsid om vähä.
Om saubatud školad.
Erasiš der’ounoiš om saubatud počtad-ki.
Om hüvä, miše jäiba muzejad.
Nece ozutab, miše tarbiž löuta uzid ühtenzoitusid vepsläižiden keskes.
Meletan, miše enamb vepsläižid om jo lidnoiš täl aigal.
Norile, kudambad völ radaba, pidab ozutada, kut heile ičeleze om kalliž i tarbhaine vepsän kel’ da sen kävutoitand.
Voiži tehta uzid kontaktoid internetan kal’t, möst kerata rahvast.
Jušmäges eläb Maria Sem’onovna Triškina.
Nece om vanh kahesakümne seičeme voz’ne ak.
1934-vodel hän läksi školha, konz ezmäižen kerdan tegiba klassoid vepsän kelel.
Hän kaiken aigan openzi predmetoid vepsäks.
I konz mö hänenno olim, hän johtuteli äjan, kacmata igäha, ozutesikš, kut oliba predmetad vepsän kelel.
Maria Sem’onovna mahtab lugeda da kirjutada vepsäks.
Nece ozutab, miše škol om mugažo lujas tarbhaine azj.
Školas abutadas opeta kel’t, a ku školas nimidä ei antkoi, siloi jüged om.
Siloi kaik rippub vaiše kanzaspäi.
Kelen kävutand mugažo om tarbhaine azj.
Konz ristitul om taht midä-se tehta, miše kaita kel’t, hän iče zavodib pagišta sil da kävutoitta, ka nece linneb hüvä azj.
– Sanudas, miše rahvaz eläb kaik paremba i paremba.
Kut sinun melen mödhe eläba vepsläižed?
– Konz rahvaz iče uskob, miše hän paremba eläb, siloi hän paremba eläb-ki.
Ei sa rindatada.
Voib olda ühtele ristitule ühtes tahos om paremba, toižele – toižes.
Om azjoid, miččed voižiba olda paremba.
Ozutesikš, Vologdan agjan vepsläižed küläd ei olgoi edahan Ladvaspäi (40-60 km).
A sigäpäi tänna pidab ajada pol’sutkad.
I nece ozutab, miše valdmehed midä-ni voinuižiba tehta toižeks, miše enamba abutada vepsläižile.
Täl aigal vepsläižiš lujas holdudas, sikš ku ristituid om jänu jo vähä der’ounoihe.
Necidä voib sel’genzoitta: kaikiš tahoišpäi surihe lidnoihe om dorog, a der’ounoiden keskes dorog om huba.
Sikš äjad školad om saubatud.
Sanun vaiše, miše vepsläižile ei tarbiž ningoine elo kut kus-se Anglias vai Suomes, Švecias.
Vepsläižile tarbiž hüvä elo Vepsän mal.
– Sinä nägid, kut eläba ristitud küliš.
Miččid problemoid heil om nügüd’, miš hö holduba enamb kaikid: politikas, rahoiš vai mišse toižes?
– Vanhoile ristituile kaikid suremb hol’ om siš, kut ičeze kanz eläb.
Ku kanzad ei ole der’ounas vai vanhad babad jäiba üksnäze, mužikad koliba, a lapsid ei ole – mi linneb heidenke?
A ku vanhoil ristituil oma lapsed, ka hö holduba enamba heiš.
Nece üks’ tärged azj – kaikuččes pertiš pidäiži olda eläb heng, kudamb abutaiži pertin emägale da ižandale.
A ühthine problem rahvahal om kel’, keleta ei sa eläda rahvahale.
A ku kel’ kadob, siloi rahvaz kadob-ki.
– Oli-ik miččid-ni melentartuižid epizodoid teiden matkas?
– Ühten kerdan vähäižen varaižin, konz mö vasttimoiš härganke.
Ningoine epizod oli Päžjärves.
Külä om sur’, sigä om äi lehmid.
Mö astuim pagostalpäi, olim viden kesken.
Kacuim – kaks’ lehmäd seižuba.
Kacuim tarkašti, a toine härg om.
Hän varjoiči ičeze lehmäd.
Mö mänim siriči.
A härg ei pästand meid.
Sigä oli mugoine huba piloram.
Mö tulim piloraman taga, miše härg ei joksiži kohtha.
Siloi mö vähäižen pöl’gästuim.
A jäl’ges hätken nagroim.
Om mel’he oppida vepsän kel't – Heini, oled-ik ajanu konz-ni aigemba vepsän male?
– Minä jo kuz’ kerdad olin Venämal, niišpäi koume kerdad olin adivoiš vepsläižidenno.
Ezmäižen kerdan olin Piterin agjan keskvepsläižiš küliš, konz minä völ openzimoi Hel’sinkin universitetas i kirjutin diplomtön pronominoiden polhe vepsän keles.
Toižen kerdan minä olin ELDIA-projektan azjoid Petroskoiš, Kalages da Šoutjärves ühtes Rihonke.
Läz koume vot minä radoin neciš projektas.
Necil kerdal mö olim Vologdan, a jäl’ges Piterin-ki agjas.
– Midä sinä radad nügüd’?
– Nügüd’ minä jatktan kirjutada töd pronominoiden polhe.
Ekspedicijan aigan minä kerazin äi uzid-ki materialoid.
Kodiš minä kundleškanden materialoid äi kerdoid i kacun, kut ristitud kävutaba pronominoid erazvuiččiš paginoiš.
– Mikš sinä pätid sidoda ičeze elod vepsän rahvahaze, vepsän kel’he?
Om-ik nece rad sinei mel’he?
– Laps’aigan minun kodiš oli äi kirjoid suomalaiž-ugrilaižiden rahvahiden polhe.
Lugin niid, konz olin nor’.
Minun mam, dedoi da pradedoi tatan polespäi radoiba suomen kelen opendajin.
Kodiš kaiken kulin neniš azjoiš.
Voib olda, sikš.
Rad om lujas mel’he.
Vepsän kel’t zavodin opeta universitetas.
Ezmäi openzin estin kel’t, möhemba homaičin, miše tahtoin oppida vepsän kel’t.
Vepsän kel’ da kul’tur oma läz minun südäimehe, i nügüd’ vepsän kel’ andab minei radon-ki.
– Sinä lujas hüvin pagižed väpsäks...
– Konz tulin ezmäižen kerdan vepsän male, ka völ en mahtand pagišta, vaiše el’genzin da kundlin.
Nügüd’ radan Oulun universitetas.
Sigä ei ole nikedä, kenenke voiži pagišta vepsäks.
A täs Petroskoiš, vepsläižiš küliš kaik pagižeba minunke vepsäks.
Nece om hüvä praktik minun täht.
– Jäiba-ik pähä miččed-se znamasižed muštlotesed neciš matkas?
– Matk oli lujas melentartuine.
Vologdan agjas minä olin ezmäižen kerdan.
En tedand, miše nece om muga edahan, miše mašinal pidab kaiken päivän ajada.
Minei om mel’he rata vepsläižidenke, sikš ku kaikuččen kerdan, konz tulen vepsläižidennoks, meid vastatas i adivoičetadas lujas hüvin, kaik tahtoiba abutada meile.
Neciš matkas südäimehe jäiba vaiše lämäd muštlotesed.
Heini uskob, miše konz ristitud iče tahtoiškandeba tehta midä-se, miše kaita vepsän kel’t, pagižeškandeba, kävutaškandeba kel’t, ka nece linneb hüvä.
No minä meletan, miše nece ei ole vaiše vepsläižiden kanzoiden azj.
Obščestvon tugi i abu kanzoile om tärged.
Pidab mugažo opeta kel’t školiš, tehta kel’kursid norile da vanhoile ristituile.
Školas vepsän kel’t voiži kävutada kut openduzkelen, a ei vaiše opeta kut predmetan.
Peniden lapsiden täht päivkodiš oliži hüvä tehta kel’pezoid.
Tahtoin uskta, miše vepsän kelen tuleb aig linneb hüvä, sikš ku minä tunden äi mugoižid hüvid ristituid, kudambad äjan radaba vepsän kelen da kul’turan hüvüdeks.
Läksi hüvä matk!
Sofia tuli vepsläižidennoks ezmäižen kerdan.
Riholpäi hän äjan kuli vepsläižiš da vepsän mas, vepsän keles.
Hänele om melentartušt ajada vepsläižidennoks, külihe, kus hö eläba, vastatas ristituidenke, kudambad oma lujas sebrakahad.
Hän hüvin el’gendab kel’t, no pagižeb vähä.
Meletan, miše konz Sofia tuleb toižen kerdan vepsläižidennoks, ka pagižeškandeb kelel mugožo hüvin, kut Riho da Heini.
Minä olen ihastusiš, miše tundištimoi mugoižiden melentartuižiden ristituidenke, kudambad el’gendaba meiden rahvahan problemoid, tahtoiba abutada.
Matkan aigan mö tulim hüvikš sebranikoikš.
Meiden matk oli lujas melentartuine.
Oli hüvä eläda vepsläižiš küliš, vastatas avoinsüdäimeližidenke ristituidenke.
Hö kaiken meile abutiba, kaikes starinoičiba.
Tahtoin sanuda sur’ spasib kaikile küliden eläjile mugoižes lämäs adivoičetuses da abus.

Pedr käveli mecadme.
Äkkid kuleb abidahižen ulaidusen.
Läksi änele, kacub – tullei sordi suren pedajan, a sen pedajan al händikaz venub.
Lähtta ei voi – vaiše ohkab.
Pedr kiglaiži sarvikahal päl i küzub: – Kut sinä putuid sinna?
– Oh, eskai ala küzu!
Paremba abuta minei, lenda sarvil tüvi!
– Minä abutaižin, da tüvi om lujas sanged – en voi leta, – kahtelzihe pedr.
– Sinä hot’ ladi, – pakiči händikaz.
– Midäk, voib ladida, – hökkähti pedr i tabazi sarvil pedajan.
Kerazi väged – i kacuške!
– lendi tüven.
Todeks lendi vähäižen, no händikaz voi lähtta pedajan alpäi.
”Mitte minä olen vägekaz!”
– ihastui pedr.
A händikaz pudištihe, libui käbälile i zavodi kacta ičeze karvad, ei-ik ole kus rebinu.
No kaik oli hüvin.
Siloi händikaz johtuti pedran polhe.
Sid’-žo tacihe sennoks i uraidaškanzi.
– Seižu!
Kuna sinä lähted?
– Kuna?
– küzui pedr.
– Sinna, kuna astuin-ki.
– Minä sindai sön!
– uraidaškanzi händikaz.
– Pedroid kaiken oli minun satusen.
– Varasta, jose minä en kaičend sindai surmaspäi?
– küzui pedr.
– Nece om toine azj!
– Ei ole-ik sinei huiged?
– Mikš minei pidäiži olda huiged?
Heitan sinuspäi nahkan – i naku kaik pagin.
Pedr ei voind hökkähtada händikahanke, i muga hö lujas pit’kha ridliba i ei tulnugoi nimiččehe pätusehe.
Siloi pedr sanui: – Sudigaha ken-ni meid, siloi mö tedištam, ken om oiged.
Händikaz vaiše ihastui.
A iče meletab: ”Minei paremba om – sön pedran i sudjan kerdalaze!”.
Kaiken päivän hö eciba sudjad i vaiše ehthapäi löuziba.
Nece oli vanh kondi.
Hän astui külähä, miše sada met mezjaižtarhal.
Vähän buraiden hän kundli pedrad i händikahad.
A konz kundli lophusai, pani käbälan suhu i meletaškanzi.
No muga nimidä ei meletand-ki.
– En teda, kut olda teidenke, – sanub.
– Oikti linneb kacta, kut kaik oli.
Pedr händikahanke toiba kondjad lanktenudenno pedajannoks.
Mäni kondi ümbri pedajas i möst meletaškanzi.
A jäl’ges sanub-ki: – Nuške, pedr, lenda sarvil pedai.
En usko, miše sinä void leta sidä.
– Völ kut voin!
– abittui pedr i lendi tüven.
A kondi sanub-ki: – Nuške, händikaz, ličte möst pedajan alle.
En usko, miše sinä mugoižehe piluhu void ličtas.
– Völ kut ličemoi!
– abittui händikaz i sid’-žo ličihe letud pedajan alle.
Siloi kondi sanui: – Nuške pedr, pane tüvi edeližele sijale.
Pedr pästi pedajan, i – kacuške!
– händikaz udes putui parangoho.
Kut oli parangos, muga jäi-ki sinna: ken abutaškandeb mugomale manitajale?

En voi magata, Lugen lambhaižid.
Ezil lambhaine – ani vauktaine, Toine lambhaine – hobedhahkaine, Koumanz’ lambhaine – lühüdkarvaine...
Kuna kadoi se, nellänz’ lambhaine, Mugoi čomaine, mugoi armhaine?
Kadoi unehe Lujas suvähä!

Taivhas om siništ il’mad, Kut tahtoižin sigä olda!..
Silites vauktad pil’ved, Sen bokid kut jähišt nolda.
Käded leta i sinna, Pil’viden südäimehe!
Olen-ik nece minä?
Ličimoi süvüdehe!
A kutak-žo tagaz tulda, Ved’ kodima muga vedab!
En voi kut pil’v mä sulada...
Ah, uniš mä!
Necen tedan!

Kuna vedab nece jäl’g, Kenen jäl’g-se, kenen?
Kaiktä ma om pehmed, mär’g, Unijäl’gil mänen.
Jäl’g om miku mitte rist, Kenak tänna tulli?
Uni oli lühüd, rišt, Konz variš tägä oli?
Uniš hüvid melid sad, Ihastust i ilod, Uni meiden – hüvä rad, Lebaikamoiš siloi!

Jubilei: Suomalaiž-ugrilaižele školale täudui 20 vot.
Suomalaiž-ugrilaine škol oli avaitud Petroskoiš vodel 1994 vepsän, karjalan da suomen kul’tursebroiden napernan radon taguiči.
Möhemba sebrad löuziba voimust sada školan täht uz’ sauvotuz.
Ezmäižel vodel školas oli kuz’ klassad, radoi 14 opendajad, openzihe 104 openikad.
Vodel 2000 škol sai tetaban fol’kloristan, Kalevala-eposan keradajan, Elias Lönnrotan nimen.
Tämbei školas opendase 920 last.
Školan pämez’ om Natalia Valerjevna Barkalova.
Hän kaiken holdub lapsiš, opendajiš da školas.
Suomalaiž-ugrilaine škol om üksjaine Petroskoiš, kus paiči sumen da karjalan kel’t mugažo opetas vepsän-ki kel’t.
Jubileivastused Kül’mkun lopus suomalaižugrilaižes školas oli tehtud äi melentartuižid azjtegoid da vastusid, miččed oli omištadud školan jubilejale.
Tehtihe ozutuzurokoid, mel’mahtoižid vändoid, festivalid, lapsiden sädairadoiden da tehmusiden ozutelusid i äi tošt.
Käveltes školadme voi kacta pirdatusid, opendajiden modkuvid, seinlehtesid, lugeda ozatelusid školale da kitändsanoid opendajile.
Kaikespäi nägui – škol om vaumiž vastata adivoid!
Kül’mkun 25.
päiväl školas oli Kundaližiden organizacijoiden päiv.
Necil päiväl školha tuliba erazvuiččiden rahvahaližiden organizacijoiden ezitajad.
Openikad, kudambad opendaba vepsän kel’t, vasttihe Vepsän kul’tursebran ezitajidenke.
Vastusel oliba openikad ezmäižespäi ühthetoštkümnendehesai klassahasai.
Lapsile oli ozutadud prezentacii, mitte starinoiči Vepsän kul’tursebran istorijas, sen rados da projektoiš.
Svetlana Pas’ukova tarkašti starinoiči suomalaiž-ugrilaižen školan istorijas da ristituiš, kudambad radaba školan hüvüdeks ani sen augonpanendaspäi.
Miše tehta vastusen melentartuižeks, lapsiden täht oli tehtud mel’mahtoine vänd.
A jäl’ges lapsile taritihe väta vanhoihe karjalan da vepsän vändoihe.
Tuli läm’ südäimeline vastuz.
Vodespäi 1994 školas radab Sidomusiden kuvatuzstudii.
Sen ohjandai om Natalia Aleksandrovna Okuneva.
Školan jubilejaks hän neičukaižidenke tegi uden sidomusiden ozutelusen i eziti sen adivoile.
Mugažo Natalia Aleksandrovna kucui adivoid ičeze Sidomusiden kuvastudijaha i starinoiči, mitte nece om jüged rad – sidomine koklüškoil, i kut neičukaižed surel tahtol kävuba necile sebrale.
Ko ume väged ühtes Adivoid varasti völ üks’ lahj openikoilpäi.
Hö iče keraziba materialad rahvahaližiden sebroiden polhe i adivoiden edes lugiba dokladoid niiden istorijas da rados.
Nügüd’ Karjalan valdkundas eläb läz 640000 mest.
Tämbei radab enamb 70 rahvahališt kul’tursebrad.
No necil päiväl pagin oli vaiše koumes sebras – Vepsän kul’tursebras, Karjalan rahvahan sebras da Karjalan inkerilaižiden sebras, miččed oma lujas tarbhaižed suomalaiž-ugrilaižen školan elos.
Necil vodel kaikile koumele sebrale täudui 25 vot.
Niiden ühthižvägel oli tehtud lujas äi.
Udessündutadihe karjalan da vepsän kirjkelid, Karjalan školiš zavottihe opeta karjalan, vepsän da suomen kelid, paindas lehtesid kodikelil, tehtas lujas äi projektoid da aigtegoid, miččed lujas painastaba rahvahalažehe ičetundmusehe da popularizoidaba neniden rahvahiden kul’turad kut Karjalan valdkundas, muga sen irdpolel-ki.
Neniden sebroiden satusehe mülüba mugažo al’manahad, Periodikapaindištos paindud literatur, radio- da teleprogrammad kodikelil, horad da fol’klorkollektivad, abekirjad da openduzkirjad, Biblijad, Baltianmerensuomalaižiden keliden da kul’turan tedokund universitetas, kodikelen kursad da paginklubad, rahvahaližed praznikad küliš i äi tošt.
Vanhembiden klassoiden openikad lujas tozišti tartuiba neche radho.
Oli mel’he kundelta arvokahiš tedon, kul’turan radnikoiški, kudambad kaičeba meiden rahvahiden tradicijoid, istorijad da kul’turad.
Om tarbhašt teta heiden nimid i kaita sidä, mi om jänu meile ezitatoišpäi.
Neciš školas istorii, tradicijad da kul’tur eläškandeba sihesai, kuni oma ned, kudambad surel melentartusel kaičeba niid.
Ved’ ken arvostab i navedib ičeze kul’turad, kel’t da istorijad, se navediškandeb toižiden-ki rahvahiden kul’turad.
Nece om muga tarbhašt meiden elos!
Praznikeht školas Kül’mkun 28.
päiväl školas oli pidätud 20-voččen jubilejale omištadud praznikeht.
Zal oli hüvin čomitadud.
Erimujuižed il’mšarud ihastoitiba lapsid da aigvoččid, lahjoičiba kaikile sarnališt mel’t.
Necil päiväl školal oli todesine sündundpäiv, se vastsi adivoid, sai ozatelusid da lahjoid.
Adivod saneliba lämid sanoid školan radnikoile da openikoile, toivotiba heile satusid.
Enamba kaiked johtutadihe siš, kut oli avaitud škol, kut holdutihe uden sauvotusen samižes školan täht, kut äi vägid oli pandud neche azjaha.
Ozatelemha školad jubilejanke tuliba sen pästnikad.
Erased heišpäi nügüd’ iče oma opendajad.
Školan sebrad-ki tegiba lahjoid necil praznikehtal.
Armhan školan arvostuseks lapsed kargaižiba nügüdaigaližid da rahvahaližid karguid, pajatiba pajoid da lugiba runoid.
Ühtes polespäi 20 vot nece om vähä, no toižes polespäi nece om äi.
Lidnan täht suomalaiž-ugrilaine škol nece om ülenduz.
Školan znamoičendas äjan pagižiba valdmehed.
Kacmata sihe, miše nügüd’ openikoid, kudambad tahtoižiba opeta kodikel’t väheni, školas napridas opeta lapsid etnokul’turižes il’mištos.
Opendajad ladiba sündutada lapsiš armastust kodikel’he.
Tägä kaikutte openik om kalliž.
A opendajiden hüvän radon ozutai om openikoiden satused.
Opendajad toivoba, miše voziden sirttes heiden radon satusid linneb kaik enamba i enamba.

Ozuteluz: Kundaližed organizacijad tundištoitiba ristituid ičeze radonke.
Kül’mkun 22.
päiväl Petroskoiš Lapsiden da noriden sädaipertiš mäni ozuteluz, miččel oli ezitadud 30 kundališt organizacijad.
Se oli tehtud Karjalan valdkundan rahvahaližen politikan ministerstvan rahatugele.
Ozutelusehe ühtni enamb 700 mest.
Necil päiväl Lapsiden da noriden sädaipert’he kerazihe äi rahvast.
Ozutelusen ühtnikoiden da kävujiden täht oli tehtud melentartuine programm.
Hö voiba tundištadas rahvahaližiden organizacijoidenke da niiden radonke, mittušt ned tegeba ičeze rahvahan hüvüdeks.
Ozutelusen aigan organizacijad ezitiba projektoid, rahvahaližid kost’umoid, literaturad kodikelil i äi tošt.
Mugoižiden organizacijoiden keskes oli Vepsän kul’tursebr-ki.
Se äjan tegeb vepsän rahvahan, sen kul’turan da kelen kaičendan täht.
Ozutelusel Vepsän kul’tursebr eziti ičeze uden projektan.
Nece om uz’ fil’m vepsän kelel kalatusen polhe ”Sel’ktas vedes kala kokib”.
Mugažo ozutelusen aigan ristituil oli voimuz tundištadas toižiden-ki vepsläižiden fil’moidenke – ”Živatad vepsläižiden elos” da ”Vepläižen kodin südäin”, i muite tedištada Vepsän kul’tursebran rados.
Ozutelusel oli ezitadud äi toižid-ki tarbhaižid organizacijoid, miččed abutaba pätta problemoid ristituiden elos.
Kaik tulijad voiba ühtneda mastar’-klassoihe erazvuiččiden rahvahaližiden radonmahtoiden mödhe i tehta muštlahjoid da tehmusid tohespäi, biseraspäi, tahthaspäi ičeze käzil.
Adivoiden edes eziniba erazvuiččed rahvahaližed pajo- da kargkollektivad.
Aigtegon lopus kittihe organizacijoid ühtnendas ozutelusehe i anttihe niiden ohjandajile diplpmoid aktivižes rados.
Tuli melentartuine vastuz, mitte toi ristituile hüväd mel’t, andoi heile voimust kosketadas toine toiženke, vajehtadas mahtištol.
Toivon, miše nece ozuteluz tuleb hüväks tradicijaks, i se tehtas kaikuččen voden.

Larisa Smolina da Vladimir Slavov tegiba uden fil’man vepsläižiden tradicionaližes salištandas – kalatuses.
Neciš fil’mas oli letud lujas tarbhaine päivänteraline küzund – kalan sal’hen vähenduz.
Fil’man prezentacii mäni Rahvahaližiden kul’turiden keskuses.
Sihe kerazihe äi rahvast.
I nece ei muite, ristitud amu jo teziba fil’man tegemižes da surel tahtol varastiba sidä.
Sel’ktas vedes kala kokib-fil’m om Larisan da Vladimiran jo koumanz’ projekt.
Vepsläižiš starinoičiba heiden edeližed-ki fil’mad – ”Živatad vepsläižiden elos”, ”Vepsläižen kodin südäin”.
Ezmäine fil’m täl vodel sai Gran-pri – paukan suomalaiž-ugrilaižiden fil’moiden festivalil Estinmal.
Uden fil’man sjomkad mäniba Karjalas – Petrosjoiš, Šokšus, Šoutjärves, Kaleiges, Toižeges, Kaskezas, Kvarcitnijas, da Piterin agjas – Ladvas, Kurbas, Nemžas.
Materialan keradamižele mäni kuz’ kud.
Küliden da lidnan eläjad jagoihe fil’man tegijoidenke melentartuižil azjoil.
Hö starinoičiba siš, miččid kalatesen mahtoid om, miččid kalatesehe sidotud veroid om.
Mugažo fil’mas om ozutadud kalakurnikan da lemen vaumičend.
Udes fil’mas om letud päivänteraline-ki küzund.
Küliden eläjad holduba, miše kivitegeližuz’ vepsläižiden eländtahoil tegeb pahut londusele, päazjan – veziümbrištole, Änižele.
Pagištas, miše vezi Änižes om vauged, kuti maid reduspäi, paksus voib nägištada vedes mazutad.
Jäl’gmäižiš voziš kalan saliž väheni.
Fil’man tegijad vastsihe Karjalan Tedokeskusen Pohjoižen Institutan da Petroskoin universitetan Tedo-oppindinstitutan radnikoidenke.
Tedomehed tegiba erazvuiččid veden tarkištelendoid.
Sid’ hö andoiba ičeze arvod veden ladule.
Tedomehed tegiba mugoižen ühthevedon: vezi Änižes om normas.
No hö ei katelgoi, miše veden ozutajad pigai voiba völ vajehtadas.
Se znamoičeb, miše küliden eläjad holduba ei uhtei.
Londuz redustadas.
Nece azj völ voib tehtas problemaks.
Miše pätta problemoid, pidab niiš pagišta!
Mugoižed fil’mad voiba tehta rehkaidust probleman pätandan pol’he.
Fil’moid vepsläižiš ei ole äi.
A mugoižid, miččiš starinoitas vepsläižiden problemoiš da holiš, om völ vähemb.
Siš om uden fil’man päarv.
Sel’ktas vedes kala kokib-fil’m oli tehtud Karjalan rahvahaližen politikan da uskondsebroiden ministerstvan regionaližen programman raha-abul.

Kut-žo heredas jokseb aig.
Pigai om jo 2015.
voz’.
Meilpäi lähteb Sinižen hebon voz’ da tuleb Lambhan voz’ vai, kut sanuba astrologad, Sinižen kozan voz’.
Ristituile, kudambad oma sündunuded lambhan vodel, se tob äi ozad.
No toižiški ristituiš lambaz ei unohta.
Uz’ voz’ linneb ani tün’.
Ei linne nimiččid libundoid da laskendoid, no sil-žo aigal voden emäg abutab teile kaikiš hüviš augotišiš.
Ved’ Lambaz om lujas hüväsüdäimeline da kaiken nägeb hüvüt.
Sikš, udel vodel tarbiž tehta enamba hüvid azjoid da abutada toižile, siš Lambaz pauklahjoičeb teid.
Uz’ 2015.
voz’ toivotab ozakast elod kaikile ristituile.
No se ei znamoiče, miše ristituile tarbiž laškoteldas da vaiše varastada ozad, heile tarbiž napernas rata.
Necil vodel risituil om hüvä voimuz, miše päzuda kaikiš tarbhatomišpäi azjoišpäi da zavot’t’a ut elod.
Lambaz om ülev da hen živat, kudamb lahjoičeb lämäd da armod, sikš nece voz’ linneb satusekahan.
Voden emägal om kebn da ilokaz taba, no erašti se voib vajehatadas.
Sikš, ei tarbiž varastada vaiše hüväd mel’t, tarbiž olda vaumhen sihe, miše teiden mel’ voib vajehtadas.
No kacmata sihe hüvut linneb enamba, mi pahut.
Lambaz om varukaz živat, sikš ei tarbiž tehta tärktoid pätandoid da ühthevedoid meletamata.
Miše voz’ mäniži hüvin, tarbiž olda ei vaiše tahtokahan da aktivižen, no varukahan-ki, kut iče voden emäg.
Ei tarbiž ozutada ičeze nenakahut da ülendust.
Algat löugoi problemoid sigä, kus niid ei ole.
Kut vanhembile muga lapsileki tarbiž pidäda hol’t ičeze tervhudes, ku et tahtoigoi läžuda äjan.
Tarbiž muštta, miše voden emäg eläb kogos, se om lujas uskoline, toziavonaine da lujas hüvä.
Sikš nece voz’ lujas kožub niile ristituile, ken tahtoib ičeleze kanzan.
Kosketused neniš kanzoiš linneba lujas lämäd.
Mö tahtoim ozatelda teid, kal’hed lugijad, Uden vodenke.
Toivotam teile ozad, armastust da kaiked hüväd.
Olgat tervhed da ilokahad.
Elägaha teiden kanzoiš vaiše tün’, läm’ da kodikaz il’mišt.
Tulgaha eloho kaik teiden toivod da uništused Udes vodes!

Tuli uz’ voz’, Ikun om hüdeges.
Taivastme tähthad Sidomust kudodas.
Kudmaižen bembles Buruižed heläitas.
Tilližed hobedad Tikkadas – tilläitas.
Tikkahtab tilline – Lumuded langetas, Venošti kargaitas, Ku aigznamad lendeltas:  Sil’miš ned muhatas, Hibusil – hoštatas, Südäimes – värištas, Kut sol hulil sulatas.
Kämnehe keradan Buruižid, tilližid...
Elän kodirandaižes Tünäs i heledas.

Sädat’ penzhan tal’vudem, Oksas – vilulinduižem, Čomas sädos, Rusttas paidas.
Armaz tuli adiv, Meile tal’ven ladi.
Minä lindun pert’he kucun – Tal’ven jäl’ghe lendab, kacub.
Meile jäti tomaižen, Lumel – rusttan marjaižen.

Meiden randha lumut toi, Lumel man-ki katoi.
Kaiken mustan redun piit’…
Lühüdaigas – vauged niit’!
Lapsile se čoma aig…
Minä joksen, kuti kaik.
Teramb pordhiš püštti, Mäthas kukurištti…
Irdal homesespäi vändam: Lumespäi mö šaruid kändam.
Lumiakan vaumičem, Lumen malpäi keričem.
Verez lumut – čudoiš čud!
Kackat: sežub kädes lud Vauged sanged lumiak, Lapsed ihastusiš kaik!

Sport: Karjalan pälidnas mäni mail’man Kubkan etap ajandsportas Vilukun 24.–26.
päivil ezmäižen kerdan Karjalan pälidnas oli männu mail’man Kubkan etap – rahvazkeskeine koiriden val’l’astusiš voibištelend.
Ajandan nimi om vahvas sidotud Kalevala-runoeposanke – ”Sampo-madme”.
Nece oli sur’ praznik sportmehiden i kacujiden täht.
Praznikavaiduz oli vilukun 25.
päiväl suks’stadional läz Gorka-sportkeskust.
Miše ühtneda rahvazkeskeižehe ajandaha, Karjalan pälidnaha tuliba parahimad sportmehed erazvuiččiš maišpäi.
Ajandaha ühtni enamb 80 sportmest Venämalpäi, Suomespäi, Pol’šaspäi, Germaniaspäi, Čehiaspäi, Slovakiaspäi i Serbiaspäi.
Joukud toiba ičezenke läz 500 erazvuiččiden roduiden koirad.
Avaiduzpäiväl Karjalan valdkundan pämez’ Aleksandr Hudilainen, lidnan pämez’ Galina Širšina, Zakonoidensuiman pämez’ Vladimir Sem’onov i üks’ ajandan pätegijoišpäi, tetab matknik, Viktor Simonov tervehtoitiba kaikid ühtnikoid i praznikan adivoid.
Hö sanuiba lämid sanoid i toivotiba ozad kaikile ühtnikoile.
Aleksandr Hudilainen toivob, miše tulijal vodel Petroskoiš voib mända mail’man ajandsportan čempionat.
Mugoine voibištelend oli ezmäižen kerdan Petroskoiš i tuli sureks sportaigtegoks meiden lidnan eläjiden täht.
Ajand koiriden val’l’astusiš om melentartuine nägemuz, mitte kerazi enamba koumekümned tuhad kacujad koumes päiväs.
Täl vodel ezmäižen kerdan tehtihe živatoiden doping-kontrol’ neciš sportas.
Necen täht tuliba tundijad Šveciaspäi.
Kaik nece sanub aigtegon tärgedudes.
Männuzil vozil Sampomadme ajand oli Präžas.
Necil vodel koiriden val’l’astusiš voibištelend tehtas jo koumanden kerdan, i toižen kerdan se mäneb kut mail’man Kubkan etap.
Nikonz aigemba minä en olend mugoižel aigtegol.
Koiriden val’l’astusiš ajand om todeks čudokaz sportan rod.
I om hüvä se, miše ajand tehtas meil Karjalas, a täl kerdal – Petroskoiš-ki.
Ved’ erasil ristituil ei ole voimust putta mugoižele aigtegole, konz se tehtas miččesse toižes sijas.
A naku – ei tarbiž edahaks mända.
Rahvast oli lujas äi.
I minä meletan, miše äjad ristitud, kut minä-ki, ezmäižen kerdan oliba mugoižel surel praznikal.
Voibištelendan aigan oli tehtud melentartuine iloituzprogramm lapsiden i aigvoččiden täht.
Sobatan edel ajandan augotišt eziniba karjalaižed artistad, tehtihe fajer-šou, radoiba möndsijad, kus voili ostta karjalaižid muštlahjoid, erazvuiččid tehmusid, pehmdoid bobaižid.
Lebupäivil oli äi lapsid vanhembidenke.
Kaikil oli hüvä mel’.
Voibištelendan ühtnikad, kudambad ei ühtenugoi ajandaha, käveliba ičeze koiridenke rahvahan keskes.
Naku oli ihastust!
Lapsed sebaziba karvakahid haski-koirid, silitiba niid, hüviš meliš tegiba fotokuvid.
Aigvoččed-ki ei jänugoi čuraha.
A koirad oliba laskvad, kundliba ičeze ižandoid.
Kaik tahtnikad tegiba fotokuvid koiridenke, voiliba ajada regel koiriden val’l’astusiš.
Sä-ki oli hüvä.
Verez il’m, čoma tal’vmec, ei sur’ pakaine – kaik nece abuti tehta hüväd lebud lidnalaižiden täht, a praznikad čomaks i melentartuižeks.
Sikš ku irdal ei olend muga vilu, se andoi voimust ristituile kacta ajandad lophusai.
A ken kül’mi, ka voi joda hulad čajud barankoidenke ani maksuta, ühtneda vändoihe, konkursoihe, horovodoihe, miččid tegiba Karjala-ansambl’an ühtnikad.
Oli lujas vessel.
Kaik praznikan adivod oliba hüviš meliš.
Oli mel’he se-ki, miše äjad lidnalaižed tuliba kanzoin.
Äjiden meliden mödhe nece ajand tuli parembaks sporttal’vpraznikaks.
Voibištelendan ezmäižel päiväl oli ajand kaiked pitkembale sportmatkale – 40 kilometrad.
Jäl’ges oli keski lühüdsportmatkoid.
Sprintan ajand oli viz’ i kümne kilometrad.
Kut männudel-ki vodel möst vägestajaks tuli Pavel Pfeifer Čehiaspäi.
Hän tuli ezmäižen 40 kilometran ajandas, 8-12 koiran val’l’astusiš.
Toižel sijal om Jussi Pietikainen Suomespäi.
Koumanden sijan sai venälaine sportmez’ Mihail Šelkovin.
Kuden koiran val’l’astusiš ajandas ezmäižen sijan sai Martin Vrtel Čehiaspäi, toižen sijan sai Aleksandr Stol’arov Karjalaspäi Kudama-küläspäi i koumandel sijal om venälaine naine Vita Č’ornaja.
Sprintan ajandas nellän koiran val’l’astusiš ezmäižen sijan sai sportmez’ Pol’šaspäi Igor Tracz.
Mugažo oli nimitadud vägestajid skidžorningkategorijas.
Nece konz üks’ vai kaks’ koirad abutaba joksta hihtäjale.
Kut sanuiba ajajad, te oli jüged: orgoid, mägid, kändandoid...
Voibištelendan ezmäižel päiväl Einari Jutunen Kudama-küläspäi ajoi ocal puhu.
Hän lujas satatihe i toižil päivil ei ühtnend ajandaha.
Ajandsportas kut toižiški oma ičeze sändoid, erigoičusid.
Kut sanuba voibištelendan ühtnikad, koirile paremb joksta kovas pakaižes.
I völ tärged azj – ajajan i koiriden keskes pidäiži olda kesknäine el’genduz, miše sada satust.
Nece sur’ sportaigtego tuli sureks praznikaks lidnan eläjiden täht i toi äi hüvid tundmusid, emocijoid.
Tuli äi rahvast.
Kacujad jäiba hüviš meliš.
Minä meletan, miše jäl’ges necidä aigtegod, ajandsportan navedijoid tegihe enamba.
Spasib kaikile necen melentartuižen aigtegon tegijoile.
Oliži hüvä, ku mugoine voibištelend tuliži meiden lidnan tradicijaks.
I ken tedab, voib olda, vodel 2015 Petroskoiš kaik-se mäneb mail’man ajandsportan čempionat.

Vodespäi 2014 vilukun 14.
päiväspäi Periodikapaindišton pämez’ om Aleksei Makarov.
Hänel oli jüged radmatk, no kaiken hänen rad oli sidotud joukvestištonke.
Hän openzihe Piterin üläopištos lehtmehiden tedokundal.
Jäl’ges sen lopindad hän tuli radmaha joukvestištoho.
Kaks’toštkümne vot Aleksei Makarov radoi Karjalan TV:s.
Sigä hän zavodi rata korrespondentan i kazvoi varapätoimitajaks.
Vodel 1999 hän lopi ekonomikan tedokundan Petroskoiš.
Aleksei radoi äjak-se Nabl’udatel’-lehteses.
Lehtesen sauptandan jäl’ghe hän radoi Karelia-lehteses.
Sil-žo aigal hän radoi Karjalan finansministerstvan press-sekretarin.
Vodel 2002 händast kuctihe ministerstvaha joukvestišton erišton pämeheks.
Mugažo hän radoi Karelia-paindišton pämehen, Karjalan valdkundan kul’turministerstvan varapämehen, Karjalan valdkundan administracijan varapämehen.
Udes oli Karelia-paindišton pämehen i ühten aigan oli Karelia-lehtesen pätoimitajan.
Konz vodel 2010 Karjalan pämeheks tuli Andrei Nelidov, Makarovad heittihe Karelia-paindišton pämehen radsijalpäi.
Jäl’ges Aleksei Makarov tuli Karelinform-saitan johtajaks.
Vodel 2012 händast kuctihe Petroskoin universitetan paindištoho.
Vodespäi 2013 tal’vkuspäi i nügüd’ Aleksei Makarov radab informagenstvan da Sampo-TV-n pämehen, a vodespäi 2014 vilukuspäi hän ohjandab Periodika-paindištod-ki.
Iče Aleksei Makarov om sündunu Petroskoihe.
Hänel oma karjalaižed da suomalaižed jured, no iče hän ei mahta pagišta karjalaks da suomeks.
Nügüd’ hän süveneb Periodikan radho, tarkišteleb sadud tedoid, meletab, kut voib paremboita radod, kehitoitta paindištod, levitoitta lugijoiden joukud.
Toivotam hänele satusid neciš jügedas rados!

Amuižiš aigoišpäi Karjalas päazjas eliba karjalaižed, vepsläižed, suomalaižed, venälaižed.
Tämbei täs eläb enamb 100 rahvahan ezitajid.
Kaikuččel rahvahal om ičeze kel’, tradicijoid, veroid, kul’tur.
Nügüd’ kaik enamba erazvuiččiden rahvahiden ezitajiden keskes om ridoid, värel’gendusid.
Mikš muga om?
Kaikutte rahvaz om originaline, sil om ičeze erigoičusid.
Ned-ki erotaba ristituid toine toižišpäi.
Tämbei sanad ”ičeze”- ”veraz” vahvas tuliba meiden jogapäiväižehe eloho.
No om ristituid, kudambad hüvin pidäba toižid rahvahid, arvostaba heiden kul’turad, tradicijoid.
Kut sanui N.
A.
Dobrol’ubov: ”Ristit, kudamb ei navidi verast rahvast, hän ei navedi ičeze-ki rahvast”.
Šoutjärv’-küläs amuspäi eläb igähine rahvaz – vepsläižid.
Nügüd’ Šoutjärves eläb läz 1200 mest.
Täs eläba toižiden erazvuiččiden rahvahiden ezitajad-ki: venälaižid, ukrainalaižid, belorusoid, moldovaninoid, armenialaižid, čečencoid.
Kut sanub administracijan pämez’ Irina Mihailovna Safonova: ”Prioritetoid ei ole nimiččel rahvahal.
Täs kaik eläba kožmuses”.
Eläjiden keskes oma ani hüväd i lämäd kosketused.
Toižiden rahvahiden ezitajad lujas arvostaba vepsän rahvast da sen kul’turad, kaičeba vepsläižid tradicijoid.
Küläs eläb äi armenialaižid.
Päivkodiš da školas armenialaižed lapsed hüviš meliš opendaba vepsän kel’t.
Hö ühtneba erazvuiččihe konkursoihe da festivalihe vepsän kelen mödhe.
Konz oli hor, armenialaižed lapsed pajatiba vepsläižid pajoid-ki.
Se ihastoitab taholižid eläjid.
Tämbei külän enambišt oma tulnuded ristitud, no hö eläba täs amu, heil oma jo ičeze kanzad, pertid.
Külän eläjad arvostaba toine tošt, kaiken tuleba abuhu toine toižele.
I ned ristitud, kudambad konz-se tuliba elämaha küläha, nügüd’ oma ičeze ristitud, heid ei sa lugeda verhikš.

Täl vodel Petroskoin universitetan filologižen tedokundan Baltian meren suomalaižen filologižen kafedral om nel’l’ pästnikad, kudambad oma opendanuded vepsän kel’t.
Homaičemata om männu aig.
Tuli aig kodvda sadud tedoid, kirjutada diplomtöd da meletada, midä tehta universitetan jäl’ghe, minke sidoda ičeze elod.
Openduzvoden aigan oli äi jügedusid, oli-ki äi čomid unohtamatomid azjoid.
Sergei Minvalejev om lujas aktivine üläopenik.
Kaks’ vot hän oli adapteran universitetas – abuti norembiden voz’kursiden üläopenikoile harjeneda universitetan eloho.
Sid’ Sergei tuli parahimaks adapteraks ičeze tedokundal.
Hän ühtni äjihe konferencijoihe, ajeli erazvuiččihe konkursoihe, ei üht kerdad kirjuti Kodimalehtesehe.
Openduzaigan Sergei löuzi äi sebranikoid.
Sergei Minvalejev: ”Minei lujas tuli mel’he openduz universitetas.
Hot’ nece oli-ki jüged aig.
Tarbiž oli opeta kaks’ verast kel’t – suomen da vepsän kel’t”.
Sergei navedib etnografijad.
Sikš diplomtön täht valiči etnografižen teman.
Universitetan jäl’ghe Sergei meletab jatkta opendamišt aspiranturas.
No sidä hän völ ei pätand tarkašti, sanub: ”Aig ozutab!”.
Kristina Sokolova om sündnu Murmanskan agjan Kirovsk-lidnaha.
Školan jäl’ghe tariž oli meletada, kuna mända opendamhas edemba.
Kerdan hän tedišti Baltian meren suomalaižiden keliden da kul’turan tedokundas, mitte oli Petroskoin universitetas.
Hänele tegihe melentartušt, ked oma vepsläižed.
Kristina päti tedištada enamba vepsän kul’turas da opeta vepsän kel’t.
Hän tuli Petroskoihe opendamhas universitetas.
Kristina Sokolova: ”Opendusen aigan opendajad sündutiba minus armastust vepsän kel’he.
Minä tahtoižin abutada kehitoittas necile kelele.
Tedan, nece om lujas jüged azj.
Nügüd’ om tulnu aig pätta, midä tehta universitetan jäl’ghe.
Openduzaigan vajehtin äi radsijoid, no en voi völ löuta radsijad hengedme”.
Nadežda Šadrina openzihe Petroskoin sauvondtehnikumas.
No kerdan el’genzi, miše nece opendusen pol’ ei ole mel’he hänele.
Sikš Nadežda päzui opendamhas filologižehe tedokundaha, karjalan da vepsän keliden i literaturan kafedrale.
Nadežda Šadrina: ”En ole vepsläine.
No om melentartušt teta Karjalan valdkundan rahvahiš.
Ičein sebranikoile paksus starinoičen vepsän kelen nügüdläižes olos.
Minun sebranikoiden keskes om vepsläižid.
Sanun heile, miše vepsän rahvahan elo-oza om heiden käziš.
Hö pidäba vastust vepsän kelen kaičendas.
Sen täht pidab teta maman kel’t!
Minai om kaks’ poigad.
Kut mamoi, tahtoin sanuda, miše laps’aigaspäi tarbiž sündutada ristituiš armastust kodimaha, lapsile pidab teta ičeze juriš.
Minä-ki erašti sanun poigale midä-ni vepsäks.
Om tarbhašt teta ičeze man rahvahan kul’turas”.
Videnden voz’kursan augotišes üläopenikoil oli pedagogine praktik školas.
Äjad heišpäi tahtoiškanziba tehtas opendajikš.
Nadeždaki surel tahtol radaiži školas.
A vot Anastasija Konošenkol mugoine uništuz – olda opendajan, jo tuli eloho.
Anastasijan jured oma Vehkojaspäi.
Hän laps’aigaspäi navedi vepsän kel’t, sikš vanhembad oigenziba tütärt opendamhas suomalaižugrilaižehe školha.
Anastasija Konošenko: ”Minai oli parahim opendai – Kukojeva Nadežda Anatoljevna.
Hän paksus tarjoiči minei ühtneda erazvuiččihe konferencijoihe, konkursoihe.
Nece azj minei lujas tuli mel’he”.
Školan jäl’ghe Anastasija jatksi vepsän kelen opendamišt universitetas.
Ezmäižel voz’kursal hän el’genzi, miše tahtoib olda vepsän kelen opendajan.
Nügüd’ hän opendaškanzi Šokšun školan openikoid vepsän kel’he.
Anastasija Konošenko: ”Školas minä opendan 27 last vepsän kel’he.
Lapsile om mel’he opeta kel’t.
Om hüvä, miše nügüd’ voib kävutoitta urokoil äi melentartuižid openduzkirjoid lapsiden täht.
Lujas navedin lapsid, surel tahtol ajelen radole”.
Nügüd’ pästnikoil om jüged aig.
Pidab kerata vägid, miše hüvin kävuda läbi kaikiš kodviš.
Toivotagam heile tirpandad, satusid openduses!

Neche praznikaha om pandud sur’ jüvä – kaita ičeze kodimad.
Venälaižiden täht kaita kodimad znamoičeb kaita mad, sen eläjid, vanhembid, akoid, lapsid.
Sikš nece om kut voinan veteranoiden da soldatoiden, muga kaikiden mehiden-ki praznik.
Kaikuččel praznikal om ičeze istorii.
Necen praznikan jured oma vodespäi 1918, konz oli tehtud Rusked Armii.
Täspäi oli praznikan nimi-ki – Rusttan Armijan päiv.
Möhemba, konz Sovetskii Sojuz kadoi, ühtes senke kadoi-ki Rusked Armii.
Vodespäi 2006 praznik nimitadihe toižeks – Kodiman kaičijan päiväks.
Vodespäi 2002 uhokun 23.
päiv tuli lebupäiväks.
Necil päiväl mö ozatelem meiden armhid mehid – dedoid, tatoid, dädid, vellid, poigid.
Tö olet meiden ülenduz’.
Mö navedim i arvostam teid i toivotam tervhut, optimizmad, hengen rehedust i hüväd mel’t!

Vilukun 30.
päiväl Karjalan Rahvahaližes muzejas oli avaitud V nature-fotoozuteluz.
Nece foto-ozuteluz om kuti V nature-foto-da videosüžetoiden valdkundaližen konkursan ühthevedo.
Konkurs mäni kaks’ jäl’gmäšt vot.
Se oli tehtud Londusen elomišt-muzeiprojektan abul.
Konkursan ühtnikoile tarbiž oli tehta fotoda videosjomkoid, miččil oliži ozutadud karjalan rahvahališt kalatust, mectust, sömišt, a mugažo kodiživatoid da pöudradoid.
Oli oigetud enamba 150 radod Karjalan Valdkundan erazvuiččiš tahoišpäi.
Necil foto-ozutelusel om ezitadud 28 parahimad i melentartuižembad fotod, miččid tegiba konkursan ühtnikad.
Paitsi sidä, kaik foto- da videomaterialad voib kacta muzejas mul’timedian kaludišton abul.
Kut sanui muzejan pämez’ Mihail Gol’denberG, hö ei voinugoi ozutada kaikid parahimid fotoid, no niid, miččed oma necil ozutelusel, hö tahtoiba ozutada jäl’ges toižiden lidnoiden da küliden muzejoiš, kirjištoiš, rahvahaližiš keskustoiš.
Hö tahtoiba, miše ristitud nägižiba Karjalan londusen čomut, tedaižiba rahvahaližiden tradicijoiden polhe.

Iknan taga paneb lunt.
Se hilläšti kehkerdab il’mas i laskese maha.
Penikaine neičukaine ištub iknanno i kacub kuvid, miččid pakaine pirdi stöklal.
Penes kodikahas honuses palab lamp.
Päčiš hilläs räzaidaba haugod.
Baboi ištub päčinno, kudob alaižid i harvašti kacub vunukaha.
Naku vunukoine tuli baboinnoks i pakiči: – Baboi, starinoiče sarn!
I baboi hilläl änel zavodi starinoita.
Nece oli amu.
Eliba-oliba ühtes küläs uk da ak.
Oli heil Mašoi-vunukaine.
Eliba hö hüvin.
Kerdan uk sädihe mända mecha haugoihe: pani päle tulupan, kohetud villakod jaugha, kulun šapkan pähä, oti kirvhen da noran i läksi mecha.
Tobjimalaz kaik mecan eläjad tal’vel magadaba.
A naku ozatomuz tuli.
Mechine nikut ei voind putta ičeze pert’he.
Tuho uhoiči kaikid kandoid, kut naku löuta pertid.
Astub Mechine mecadme i kuleb: ken-se kolkotab.
Kacub Mechine, a nece uk čapab haugoid.
Radospäi hänele räk tegihe i hän heiti tulupan.
A Mechine ei meletand hätken – ličihe tulupan kormanaha.
Pördihe uk mecaspäi kodihe, a Mechine läksi kormanaspäi i peitihe päčin taga.
Tuli eht.
Kaik kodihižed panihe magadamha.
A Mechine lämbitelihe päčin taga da zavodi hoguda.
Baboi kulišti judun, pöl’gästui i zavodi noustatada ukod.
Kuni noustati ukod, Mechine tüništui i uinzi.
Öl Mechine libui, mäni päčin tagapäi i zavodi rouhida suhrid.
Vunuk kulišti, libui magaduzsijalpäi i homaičemata tuli Mechižennoks.
– Ken sinä oled?
– Olen Mechine.
– Oled-ik kodi-ižand?
– ei el’gendand Mašoi.
– Ka ei, minä olen Mechine, – abittui Mechine i läksi päčin taga.
Homendesel vunuk starinoiči kaikes ičeze baboile.
Baboi lujas ihastui – lopuks heiden-ki pertiš om kodi-ižand.
Zavodi sötta händast.
A Mechine iče-ki om harjenu elämaha ristituidenke – zavodi ukonke mecha kävelta, kaiči pertid.
A kut keväz’ tuli, zavodi Mechine tusttuda mecad, ičeze pertid.
A sil aigal emäg ižandanke, kudambad eliba susedpertiš, läksiba elämaha lidnaha i jätiba pertin.
I jäi kodi-ižand üksnäze.
Lujas tusttui hän ičeze emägad da ižandad.
Mechine zavodi pagištoitta kodi-ižandad lähtta lidnaha ičeze emägannoks da ižandannoks.
Ezmäi kodiižand ei hökkähtand, a jäl’ges mäni elämaha lidnaha.
A Mechine oli opalas, hänele oli jüged erigata kodihižidenke, ka nimidä ei sa tehta: mec kucui i maniti händast ičezennoks.
Konz päiväine zavodi lämbitada mad, Mechine pördihe mecha, no ičeze kodihižid nikonz ei unohtand – se ozutab marjžomad, se iče babukoid tob...
Muga hö eliba-ki.
Baboi kacuhti ičeze vunukaha, a hän jo nukkub.
A lunt kaiken paneb i paneb i se hilläšti laskese maha.

Külän elo: Keväden ezmäižel päiväl Toižeges tehtihe Maidnedal’-praznik.
Lidnoiš i küliš Maidnedal’-praznik kaiken praznuitas veslas: karguidenke da pajoidenke.
Naku Toižegen eläjad-ki tegiba čoman praznikan, miše kaimata tal’ved.
Necil vodel tal’v oli lujas vajehtuseline: se vihmui, se pani lunt, se oli pakaine, se sulasä...
Rahvaz pit’kha varasti todesišt karjalašt tal’ved, no tal’v kut-se teravas lopihe i tuli jo aig kaimata sidä.
Jo amu Toižeges ei tehnugoi nimiččid praznikoid.
I äkkid küläs udes kuluiba pajod, a rahvaz iloitelihe i lebaižihe.
Om hüvä, miše Toižeges tämbei oma aktivižed nored, kudambil om taht kehitoitta küläd, paremboita külän elod.
Praznikan tomotajin oliba Galina Jeršova i Jelena Timbajeva, kudambad tegiba mugoman čoman lahjan eläjiden täht.
Praznik oli tehtud läz pedajištod, lapsiden tandrehel.
Nece om čoma sija: kus aigvoččile voib lebaitas, a lapsile ilokahašti mänetada aigad.
Sä oli läm’, paštoi päiväine, tundui, miše irdal oli keväz’...
A ülähän ripuiba erimujuižed il’mšarud, miččed nahodiba keväz’päiväižehe i oliba praznikan čomitesen.
Skomorohad seižuiba aidverajanno i vastsiba kaikid adivoid praznikale.
Praznik kerazi äi ristituid: tuliba külän vanhad eläjad, vanhembad lapsidenke, adivod Kalagespäi, Šoutjärvespäi.
Praznik zavodihe pajoišpäi da častuškoišpäi, i muga kaiken praznikan kului čoma muzik da pajoid.
Varastamatomin adivoin praznikal minun täht oliba adivod Šoutjärvespäi – vepsän rahvahaline hor.
Ved’ minä tulin necile praznikale muite, nimidä en tedand, mi linneb praznikal, ani en tedand siš, miše linneb iče-ki praznik.
Praznikale minä tulin ičein heimolaižidenke, i kaik mö saim hüväd mel’t.
Völ laps’agaspäi minä muštan, miččid čomid da veslid praznikoid Toižegen eläjad tegiba pedajištos.
Aigemba eläjad paksus kerazihe ühthe pedajištos praznikoidme, pajatiba pajoid da kargaižiba.
A miččid čomid Elonpu-praznikoid tehtihe sigä!
Nügüd’ ei ole mugomad, sikš ku ned aktivižed ristitud, kudambad oliba erazvuiččiden aigtegoiden tomotajin oma jo vanhad, erasile om jüged kuna-ni kävelta.
Ka küläs-ki ei ole sijad, kuna rahvaz voiži keratas praznikoidme.
Aniku irdal.
A ende küläs oliba kirjišt, ičeze klub...
Minä meletan, miše nece praznik johtuti ristituile enččiš ilokahiš aigoiš i andoi heile pened toivod, miše elo küläs vajehtase parembaks.
Toižeg om kuti üks’ sur’ kanz.
Ristitud täs eläba kožmuses, kaiken rigehtiba toine toižele abuhu.
Nügüd’ harvoin voib vastata mugošt avoin’südämelišt da üks’melišt rahvast, kudamban abul eläb völ külä.
I minä olin ihastusiš, konz nägištin kaikid nenid aktivižid da üks’meližid baboid necil praznikal.
Hö ištuiba laučoil päiväižel i kacuiba, kut iloitelese rahvaz.
Heiden modoil oli muhu, hengel oli läm’ i vessel.
Neciš küläs mušttas tradicijoid i veroid, miččed oma tulnuded meidennoks amuižiš aigoišpäi.
Pajoid, karguid, vanhoid veroid, ilokahid konkursoid lapsiden da aigvoččiden täht – kaik nece tegi praznikan völ melentartuižembaks i toi ristituile hüväd mel’t.
Šoutjärven vepsän kollektiv ihastoiti rahvast pajoil da karguil.
Oli mel’he, miše praznikal kului vepsän kel’.
Horan ühtnikad vediba horovodoid rahvahanke, kargaižiba, tegiba vändoid vepsän kelel.
Oli lujas vessel.
Lähttes praznikalpäi, horan ühtnikad spasiboičiba külän eläjid hüväs adivoičetuses.
Heile praznik tuli lujas mel’he.
Natalia Anhimova sanub kaikes horaspäi: ”Meile praznik lujas tuli mel’he.
Nece oli kuti perehpraznik.
Mö ühtes tancuim, nagroim, pagižim toine toiženke.
Kaikutte sanui, miše sija om čoma: pedajad, laučad, aid...
Oli läm’ olda sigä.
Kaik muhaziba, necišpäi südäimes-ki oli hüvä.
Oli mel’he, miše praznikal oliba lapsed, heiden vanhembad, baboid.
Hüviš meliš läksim kodihe.
Spasib kaikile, ken teggob mugomid praznikoid.
Mö tulim kodihe kuti ičhižidennopäi.”
Adivod ei seižnugoi ühtel sijal, hö kaiken likuiba, a lapsed joksenziba sinna-tänna, vändiba, čibuiba čibuil.
Lapsiden tandrehel oli tehtud mägi lumespäi.
Kut lapsed, muga aigvoččed-ki štarguiba reguzil, vatruškoil, snegokatoil.
Praznikan programm oli sur’ i täuz’.
Lapsed vanhembidenke ühtniba erazvuiččihe konkursoihe: voibišteldihe pölusil, vedetihe kanat, hüptihe havadoiš, ozaitihe ozoitesid i oli völ äi melentartušt.
Kaik ühtnikad saiba magekahid lahjoid.
A mitte om Maidnedal’ kürzita?!
Ned oma praznikan päatribut, znamoičeba päiväšt: oma mugoižed-žo kehkerad i lämäd.
Praznikan aigan irdal oli kattud stolad, miččil oli äi erazvuittušt sömäd.
Kaikutte tahtnik voili joda palabad čajud vai kofed kürzidenke vai barankoidenke.
Külän emägad iče paštoiba kürzid.
Ned oliba lujas magukahad i niid oli muga äi, miše voili sötta kaiked küläd.
Niken praznikalpäi ei lähtend näl’ghižen.
A kuni rahvaz iloitelihe, čoma ol’gesine neižne ripui kalul i tarkišteli, mi tegihe ümbri.
Lapsed joksiba ümbri siš i varastiba, konz-žo lopuks se polttas.
Praznikan lopuks ristitud oliba vähän väzunuded, sikš ku praznik oli todeks pit’k, äjad läksiba kodihe.
No tirpajad külän vanhad ristitud oliba praznikal lophusai.
Praznikan lopus polttihe čučel, miše teramba tuliži keväz’.
Olgha kevaz’ linneb läm’, a voz’ elokaz!
Nece ezmäine čoma keväz’päiv toi kaikile hüväd mel’t.
Sur’ spasib kaikile, ken ühtni praznikan tegemižehe, i kaikile, ken tuli praznikale.
Praznik oli lujas melentartuine, i näguihe, miše praznikan tegijad paniba sihe kaiken ičeze hengen.
Voib sanuda, miše külän eläjad tegiba praznikan ičeze käzil, sikš ku Kalagen administracii hül’gäiži abud, mittušt hö pakičiba.
Toižegen eläjad tahtoiba kitta Aleksandr Haminad, kudamb abuti avtobusanke, L’udmila Melentjevad i kaikid horan ühtnikoid, kudambad hökkähtiba tulda praznikale, a mugažo Karen Arab’anad i Artak Akop’anad, kudambad rahoitiba praznikad.
Tahtoiše, miše Toižeges paksumba kuluižiba pajod i rahvaz iloiteližihe.

Sebran azjad: Vodespäi vodhe Vepsän kul’tursebr radab vepsän rahvahan hüvüdeks.
Täl vodel Vepsän kul’tursebral om jubilejan voz’.
Sebrale täudub 25 vot.
Kaik ned voded Vepsän kul’tursebran pämez’ om Zinaida Strogalščikova.
Kuverz’ äi azjoid om tehtud sebras neniš voziš vepsän rahvahan, kelen da kul’turan kaičendan täht, om jüged eskai lugedaki.
Mil nügüd’ eläb sebr, midä radab da planiruičeb 2014.
vodeks, sen polhe pagištihe sebran vastusel uhokun lopus.
Mišpäi zavodihe rad Vepsän kul’tursebran istorii zavodihe sügüz’kun 4.
päiväl vodel 1989.
Siloi Karjalan ASSR-an Korktan Sovetan Prezidium vahvištoiti Vepsän da Karjalan kul’tursebroiden käskkirjad.
Siloi Perestroikan aigan nene sebrad oliba ezmäižin kul’turorganizacijoin Karjalas, miččed zavodiba rata vepsän da karjalan keliden hüvüdeks.
Kaikid nenid vozid Vepsän kul’tursebran rad oli i om nügüd’ siš, miše dessündutada, kaita da kehitoitta vepsän kel’t, rahvahan kul’turad, vepsläižiden tahoiden socialižid da ekonomižid alovehid, rata ühtes Karjalan valdmehištonke, ühtenzoitta Karjalan, Vologdan da Piterin agjoiden vepsläižid, pätta kaikiden vepsläižiden küzundoid da problemoid, tehta ühthižradod toižiden kesk’rahvahaližiden organizacijoidenke igähižiden rahvahiden hüvüdeks.
Nügüd’ 25 vodes päliči Vepsän kul’tursebran pätegendad oma mugoižed-žo.
Kaikuččen voden sebr ühtneb projektoihe, konkursoihe, kesk’rahvahaližihe azjtegoihe, miše vepsläižiš enamba tedaižiba mirus.
2013.
vod en znamasižed azjad Uhokun lopus Vepsän kul’tursebr tegi kaks’ surt vastust.
Ezmäine mäni Petroskoiš Rahvahaližes kul’turkeskuses, toine oli Karjalan rahvahaližen politikan ministerstvas.
Ezmäi kaiked pagištihe männuden voden satusiš.
Ved’ muloi tozi oli äi tärktoid azjtegoid vepsän rahvahan elos.
Sulakus Kodima-lehtez praznuiči 20-voččen jubilejan.
Sil-žo aigal Karjalan Rahvalaižes teatras ozutihe Vauktad uned-spektakl’ vepsläižiden runoiden mödhe.
Elokus Piterin agjas Pöudon rajonas Enarv’-posadas mäni Piterin agjan vepsläižiden elo nügüd’-suim.
Sügüz’kus vepsläine Noid-fol’klorgrupp lahjoiči kaikile čoman videoklipan.
Se oli tehtud vepsläižehe Voik-svadibpajoho.
Videoklipan tegijad oma kaks’ kuvadajad Vladimir Slavov (Petroskoi) da Andrei Kuročkin (London).
Sügüz’kus Šokšun školas da Kalagen päivkodiš zavodihe vepsän kelen opendamine.
Redukus vepsläižed Karjalaspäi läksiba ”Suomalaižugrilaižiden heimrahviden päivile” Estonian da Vengrian male.
Sil-žo aigal Vengrian mal Budapešt-lidnan universitetas mäni ”Vepsän kul’turan nedal’”.
Tal’vkus Suomen mal oli Virantanaz-eposan suomenkeližen versijan prezentacii.
Vepsläine tedomez’ eposan tegii Nina Zaiceva oli necil vastusel Helsinki-lidnas.
Kändi eposan suomen kelele Juminkeko-fondan pämez’ Markku Nieminen.
2013.
voz’ oli täuz’ toižilki azjtegoil, vastusil, suimil, kus Vepsän kul’tursebran mehed oliba mugažo.
Sebran planad 2014.
vodeks Nügüdläižeks jubilejan vodeks Vepsän kul’tursebran planoiš om ezmäi kaiked pästta eloho Mediakeskuz-proektan karjalaižiden da vepsläižiden täht.
Nece ”Mediakeskuz” tahtoidas tehta Periodika-paindišton pertiš, miše levenzoitta lehtesiden radod: tehta lehtesiden internetversijad, tehta mul’tfil’moid vepsän da karjalan kelil, radiopaginoid i m.e.
Sügüz’kun 3.-5.
päivil Vepsän kul’tursebr planiruičeb ühtneda surehe konferencijaha.
Se linneb meiden lidnas, Petroskoiš.
Nece konferencii vedetas Mailman kongressoiden keskes, konz keradasoiš suomalaiž-ugrilaižed rahvahad Venämalpäi, Suomespäi, Estoniaspäi, Vengriaspäi.
Täl kerdal Karjalan ma vastaškandeb kaikid nenid adivoid.
Sebran vastusel pagištihe vepsläižes kirjutajas, runoilijas Oleg Mošnikovas.
Täl vodel hänele täudub 50 vot.
Oleg kirjutab venän kelel, no kaik hänen runod da starinad oma vepsläižiden polhe.
Oleg iče om vepsläine, hänen jured oma Šoks-posadaspäi.
Vepsän kul’tursebran mehed ühthe än’he sanuiba, miše pidab kirjutada pakičendan Karjalan kul’turministerstvaha, miše Oleg Mošnikov saiži kul’turradnikan arvnimen.
Vastusel sanutihe kahtes sures projektas, kudambad nügüd’ tegeb Vepsän kul’tursebr.
Üks’ niišpäi om uz’ fil’m vepsän kelel vepsläižes kalatuses.
Toine – vepsläižiden mehiden arhiv.
Anna Anhimova keradab tedoid vepslaižiš, miše jäl’ges panda ühthižehe arhivaha.
Vastuz’ Rahvahaližes ministerstvas Pidab sanuda, miše Vepsän kul’tursebr lujas ahtas radab i tegeb äjid projektoid ühtes Karjalan Rahvahaližen politikan ministerstvanke.
Ministerstv tegeb kaikuččen voden vastusid sebroidenke i starinoičeb tehtud rados, kundleb rahvahan problemoid.
Täl kerdal vastusen vedi Rahvahaližen ministerstvan varapämez’ Jelizaveta Haritonova.
Hän zavodi paginan uzištospäi, miše Rahvahaližen politikan ministr nügüd’ om Jurii Šabanov.
Jelizaveta Haritonova starinoiči, mittušt abud andoi ministerstv vepsän rahvahale muloi.
Hän sanui, miše lopihe Šoutjärven muzejan rekonstrukcii, miše Kalagen päivkodi möst zavodi rata, miše eloho läksi uz’ Pimenovad-kirj, i kaik ned azjad tugezi rahoil Karjalan Rahvahaline ministerstv.
Ministerstvan da Vepsän kul’tursebran ühthižiden azjoiden keskes oli Kodima-lehtesen jubilei, lapsiden sarnfestival’ Kalages, Vnature-foto da videokonkurs Petroskoiš.
Ezmäižen kerdan ministerstv andoi stipendijad parahimile üläopenikoile.
Vepsläižiden keskes parahimaks tegihe Petroskoin universitetan videnden voz’kursan üläopenik Sergei Minvalejev.
Jelizaveta Haritonova mugažo homaiči, miše parahiman uzišton vepsän rahvahan elos muloi oli se, miše vepsläine tedomez’ Nina Zaiceva sai SAMPOpremijan kirjutajan rados.
Nügüd’ ministerstvan planoiš om tehta Šoutjärven školan rekonstrukcijad, sikš ku uden školan lendamižen täht den’goid ei ole.
Mugažo planoiš om sauda ut kul’turkeskust Šoutjärves.
Smeta om jo vaumiž, pidab varastada vaiše rahoid.
Vastusel Vepsän kul’tursebran ühtnikad lendiba päivänteraližid küzundoid.
Üks’ niišpäi oli Kalag’-posadan kahten pertin lendand.
Toine küzund oli karjeroiden polhe.
Vepsläižiš posadoiš nügüd’ radab lujas äi karjeroid, kudambad saba kivid, äi den’goid, no posadoile nene karjerad ei abutagoi nikut.
Vastusel oli pättud tehta vastuz’ karjeroiden pämehidenke.
Voib sanuda, miše vodespäi vodhe Vepsän kul’tursebran rad vaiše kazvab.
Vodespäi 2000 vepsläižed mülüba Venäman igähižiden vähäluguižiden rahvahiden ühthižehe lugetišhe.
Vodespäi 2006 hö oma Pohjoižen, Sibirin da Edahaižen päivnouzman igähižiden vähäluguižiden rahvahiden ühthižes lugetišes.
A vodel 2009 Venäman valdmehišt tegi ližapätusid zakonaha, miše völ enamba abutada vepsän rahvahale.
Kaikiš neniš satusiš ezmai kaiked pidab sanuda sur’ spasib Vepsän kul’tursebran pämehele Zinaida Strogalščikovale.
Vaiše hänen vägen, energian da uskondan abul om tehtud muga äi azjoid vepsän rahvahan hüvüdeks.
Vepsan kul’tursebr tegihe jo mugoižeks tahoks, kuna tämbei voib tulda kaikutte vepsläine mez’ ei vaiše Karjalaspäi, no mugažo Piterin da Vologdan agjoišpäi.
Toivotam Vepsän kul’tursebrale pit’käd elod, a sen pämehele Zinaida Strogal’ščikovale vahvad tervhud da lopmatomad väged!

Uhokun 22.
päiväl Šoutjärv-posadan augotižškolan pertiš oli Vepsän pajokera-muzikaline festival’.
Sihe ühtniba lapsed Änižröunan erazvuiččiš külišpäi: Šoutjärvespäi, Kalagespäi da Šokšuspäi.
Školiden openikad da pičuižed lapsed ozutiba ičeze mahtoid vepsläižes pajos da kargus.
Vepsän pajokera-festival’ mäni ezmäižen kerdan.
No idei tehta sen, sündui jo amu.
Šoutjärves jo enamb nel’l’t vot ei olnu lapsiden horad.
Sil oli pit’k elote – horale oli 25 vot.
Nece oli lujas sur’ i hüvä azj.
Ved’ pajatades vepsän rahvahan pajoid, lapsed otiba eloho ezitatoiden kul’turad, tradicijoid, mugažo openzihe pagižmaha vepsän kelel.
Muga pol’vespäi pol’vehe anttas rahvahan veroid.
Šoutjärv-školan opendajil sündui mel’ – tehta festivalin, miččehe voižiba ühtneda lapsed.
Opendajad ühtes openikoidenke suren melenke tartuiba radho.
Šoutjärven školan pämez’ Natalia Bikova starinoičeb: ”Lapsed tahtoiba kävutada vepsän kel’t elos-ki, ei vaiše školan urokoil.
Ende, konz oli lapsiden hor, lapsed voinuižiba tehta sen.
Nügüd’ horad ei ole.
Školan urokoiden ližaks, ičeze joudajal aigal lapsed keradaba fol’klormaterialoid: sarnoid, ozoitesid, častuškoid.
Mö tahtoim kerata fol’klormaterialoid ühtehe i ozutada rahvahale.
Kaik školan radnikad surenke melenke zavodiba radon.
Festivalin täht om ombeltud äi uzid kost’umoid.
Kazvatajad oma tonuded lujas suren abun: hö iče poimiba sädoid, abutiba čomitada zalan.
Voib sanuda, miše radho tartui kaik škol – kut pened lapsed, muga vanhembad-ki ”.
Kaikile tetab Šoutjärven hor avaiži festivalin čomal pajol.
Jäl’ges eziniba pičuižed lapsed, miččed käveleba lapsiden päivkodihe.
Niiden keskes oli Kalagen päivkodin lapsid.
Neciš päivkodiš vepsän kelen opendamine zavodihe necen openduzvoden augotišes.
Nügüd’ lapsed melenke ozutaba ičeze tedoid da mahtoid.
Urokoid lapsile andab školan opendai Julia Aprodu.
Kalagen školaspäi festivalile mugažo tuliba nel’l’änden klassan openikad.
Hö vaumičiba Rusked bolaine- da Pened kalanikad-pajod.
Svetlana Gotič, Kalagen školan pämez’, sanub festivalin polhe: ”Minä tahtoin, miše mö voižim ozutada lapsile, kus mö voim pagišta vepsän kelel.
Tahtoin, miše lapsed voižiba vastatas toine toiženke.
Nece om lujas čoma azj.
Ku lapsed el’gendaba, miše vepsän kel’ om čoma, miše se om maman kel’, siloi školas-ki hö zavodiba opeta vepsän kel’t melenke, zavodiba navet’t’a sidä”.
Festivalin adivoile oli ezitadud lujas melentartuine čoma programm.
Scenal kargaitihe, vedätihe horovodoid, pajatadihe pajoid, častuškoid, ozutadihe vändoid da veroid.
Šokšun muzikaližen školan Hobedad jäntked-ansambl’ vändi stribunikoil.
Šoutjärven školan nel’l’änden klassan openikad ozutiba Stroicanpäjan veron: neiččed čomitiba koivun da pajatiba pajoid.
Videnden klassan openikad ozutiba vepsläižen besedan.
Šokšuspäi tulnuded koumanden klassan openikad pajatiba pajon kürziden polhe.
Lapsed zavodiba opeta vepsän kel’t vaiše pol’ vot tagaze.
Anastasija Konošenko, vepsän kelen opendai, tahtoib, miše lapsed oližiba aktivižed i enamba pagižižiba vepsän kelel.
Laudkundad arvosteli muzikaližid mahtoid, mugažo kelen tedoid.
Niken ei jänd homaičuseta.
Kaikutte grupp sai kitändkirjeižen.
Korktemb arvznam oli anttud Šoutjärven školan toižen klassan openikoile.
Lahjaks lapsed saiba kucundan ekskursijale Karjalan rahvahaližehe muzejaha.
Vepsän pajokera-festival’ toi kaikile adivoile äi uzid, hüvid melid.
Lapsil om melentartuz’ baboiden da dedoiden kul’turaha, kel’he.
Se andab toivon, miše meiden kelel om tuleb aig.
Olgha Vepsän pajokera-festival’ eläb äi vozid i tuleb hüväks tradicijaks vepsän mal.

Necil vodel Mel’kinan pertile täudub 200 vot!
Mitte linneb nece voz’?
Mitte elo tuleb pert’he?
Necen polhe mö meletam jo amu, enamba koumed vot.
Om edahan se aig, konz mö holduim da äjan kirjutim siš, miše pidab kaita mugoine čoma, sur’ da vanh Mel’kinan pert’.
Nece pert’ om lujas tarbhaine vepsläižiden täht.
Sid’ navediba oleskelda ristitud toižiš agjoišpäi.
Sur’ spasib sile, ken kulišti meid, i abuti neciš tarbhaižes azjas.
Ezmäks oli projekt, kus oli kirjutadud, midä pidab tehta, miše edeleze-ki pert’ seižuiži da sigä voiži rata muzei.
Projektan oli kirjutanu Natalia Krilova.
Pol’ dengoid kohendusehe anttihe 2012.
vodel, toižen polen – 2013.
vodel.
Ezmäižed dengad tuliba sügüzel, i pidi kaida mad, leta pert’, katta katuz.
Täs oli äi radoid da problemoid.
Problemad oliba siški, miše projekt oli tehtud viž vot tagaze.
Kut tö meletad, ”äjak vet joksi” siš aigaspäi?
Pidab sanuda, miše erazvuiččed mehed pidiba hol’t kohenduses, a nece ei olend kebn azj.
Rad mäni, konz irdal oli lujas vilu – 29 gradusad pakašt, i pidi katta katuz...Vähän kebnemba oli toine voz’.
Irdal rad mäni kezal da sügüzel, tal’vel – enamba pertiš.
Äi mest tuli radmaha Karjalan da Novgorodan maspäi.
Ken radoi surel naprindal, puhthal hengel, hüviš meliš abuti kohenduses – niile madal kumarduz!
Völ tahtoin sanuda parahimid sanoid vepsän muzejan radnikoile, ken tegi ičeze radon i mugažo kacui, kut mäneb kohenduz, holdui südäimel, miše kohendusen tegemižes kaik oliži oikti.
Muzejan radnikad radoiba Mel’kinan pertiš sen aigan, konz sigä mäni kohenduz.
Muštan, sinä luged, kirjutad, vaumičed seminarad da tundištoituzmatkad, a seinän taga, toižes poles, kävutadas piloid, läbutadas reiguid, kolkotadas lagehe da lavaha.
Vaiše nüguni om meles, kut mö muga voim rata?
Kohendusen aigan Mel’kinan pertiš ei olend tundištoituzmatkoid, ka 2013.
vodel muzejan radnikad tegiba 38 tundištoituzmatkad Šoutjärven külädme, enamba 26 urokad erazvuiččihe temoihe lapsile, seminaroid i koume ozutelust ičeze fondoišpäi.
Ezmäine muzejan rad oli kerata vanhoid kaluid.
I se om tehtud hüvin: vodes muzejan fondaha ližazihe 104 kalud.
Nüguni kaik nece om vaiše muštos.
Tuli uz’ voz’, a ühtes senke uzid hüvid holid da uzid himoid.
Kohenduz čomas da korktas Mel’kinan pertiš om loptud.
Pidab hüvil sil’mil kacta, kut zavodib ”eläda pert’” kohendusen jäl’ges.
Mel’kinan pertile täudub 200 vot – se äjan nägi da äjan kaičeb ičeze seiniš!
Nacein, melevad mužikad lendiba pertin 200 vot tagaze i mugoižed-žo melevad oliba pertin ižandad.
Tedan, konz nüguni ristitud käveleba pertid möto, heiden südäimiš om hil’l’ da hüvä.
Ken-se sanub: ”Kut kodiš mamanno olin”…, a mam jo amu om kolnu, da pertid-ki jo ei ole nüguni...
Tuleba nored vanhembad ičeze lapsenke, i mö, muzejan radnikad, nägem, kut heil avaidase sil’mäd...
Laps’ kacub kätkehe i tahtoib iče verda sinna magadamha.
Mugoižen vastusen täht voib rata da hüviš meliš meletada, midä da kut paremba tehta udes muzejas.
Minei om mel’he kut om tehtud seinäd koumandes zalas i lujas čomin om tehtud uksed.
No pertin enamba pala, kut tarbiž-ki olda vanhas periš – seinäd, lavad i laged, om tehtud puspäi.
Mel’he om se, miše nüguni läväs om tehtud lavad i sigä mö mugažo voim ozutada ozutelusid.
Tuled pert’he i naged: nüguni sid’ kaik om toižin.
Muzejan pätem linneb omištadud perehen kal’huzihe: miččen oli vepsläižen naižen da mehen mir, kut sündui pereh, mi om lapsen sündund i kazvatand perehes.
Vepsläižiden täht kosketused pol’viden keskes kaiken oliba tarbhaižed.
Mam i bat’ lujas pidiba hol’t ičeze lapses, a konz laps’ kazvoi, ka nece hol’ tuli vanhembile.
Tedan, miše äjil mehil om üks’ küzund: ”Konz avaidase muzei?”
Mö, iče muzejan radnikad, jo lujas varastam necidä päiväd, mö jo tusttuim teid, armhad muzejan kävelijad.
Nacein, uksed Mel’kinan pertiš avaidasoiš ühtes keväden lämänke.
Meles om ozutada teile uzid zaloid da uzid lugendusid vepsän rahvahan polhe endevanhan aigaspäi i meiden aigahasai.

Šokšus oli tehtud sur’ koncert naižiden pühän päiväle.
Runoiš da pajoiš kulištim äjan hüvid da armhid sanoid naižiden polhe.
Šokšun pämez’ Andrei Beloutov sanui äjan lämid sanoid baboile, neiččile da adivoile, ked tuliba Petroskoišpäi.
Ezmäižed ozutiba ičeze mahtoid lapsed päivkodišpäi, hö kargaižiba da pajatiba pajoid.
Lujas mel’he meile oli lapsiden Viž änikod-karg.
Kaikile mel’he tuli lapsiden vänd stribunikal.
Lapsed čomin vändiba da pajatiba vepsän kelel pajoid ”Kukoi kana” i ”Rozmeges vävud”.
Sur’ spasib pidab sanuda pämehele Faina Mihejevale.
Mö ihastusenke kacuim Šokšun školan lapsiden ozutesid; runoid, pajoid, karguid.
Nor’ naižiden Garmonija-sebr ozuti čoman da ilokahan kargun.
Meiden Randaine-sebr sanui äjan lämid sanoid kaikile, ken tuli necile praznikale.
Mö pajatim pajoid vepsän da venän kelil.
Mugomid vastusid tarbiž tehta paksumba, sikš miše eläiži edemba meiden vepsän kul’tur, da ei sa unohtada vepsan kel’t, sidä pidab kaita.
Vepsän Randaine-sebr sanub äjan kitändsanoid Ol’ga Šmajenikale, sikš miše hän abuti meile, andoi meile rahoid mašinale.
Hän el’gendab meiden azjoid.
Sur’ spasib Šokšun kluban pämehele Viktorija Medvedevale.

Keväz’kun 15.
päiväl täudui 75 vot meiden armhale Žen’a-baboile.
Ei sa sanuda sanoil, kut mö armastam i arvostam händast.
Jegenija Ivanovna Fotejeva om sündunu sures kanzas Ropajal.
Hän om elänu Kalages igän.
Sigä hän lopi školan.
Školan jäl’ges baboi radoi lespromhozas.
Lopi pedučiliščan.
Äjak-se radoi päivkodiš kazvatajan.
Pensijahasai hän radoi počtal.
Ičeze Žen’a-mužikanke hän tundištihe Kalages.
Ühtes hö eliba 49 vot.
Hö kazvatiba kaks’ last.
Nügüd’ hän eläb üksnäze.
Baboil om viž vunukad i üks’ pravunuk.
Meiden baboi om lujas aktivine naine.
Kaiken naprib abutada ristituile, mil voib.
Baboi om vessel ristit, navedib pajatada, kaiken ühtneb külän praznikoihe.
Hän om lujas hüvä emäg.
Pühäpäivin da praznikoin hän paštab erazvuittušt magukast emägust.
Hän ei ištu azjata: kaiken tegeb miččid-ni kodiradoid pertid möto.
Pertinno om rosanik, kus baboi kazvatab kartohkoid da erazvuiččid jur’kazvmusid.
Hän ei varaida jügedoid radoid.
Sinun holeta da armastuseta ei oliži meil mugomad ozad!
Armaz baboi, elä hätkemba!
Olgha Jumal andab sinei vahvad tervhut da väged!
Mö lujas armastam sindai!

Astui uk mecadme i sordi ičeze tohesižen burakon.
Kadoti ukoine burakon, a se jäi venumaha ted vaste bokalaze.
Lendi kärbhaine, nägišti burakon i meletab: – Kacuhtan, mi sigä om südäimes.
Eiik ole mittušt-ni sömäd?
Burakoižes oli pen’ reiguine, vaiše sille kärbhaižele voi-ki sinna ličtas.
Ličihe sinna kärbhaine, nägišti äjak-se leibmurušt i meletab: – Sömäd-se täga vähä, a pertine linneb čoma!
Sid’ eläškanden-ki, ni üks’ lind ei koki, da i vihm ei kasta.
Eläb kärbhaine päivän, eläb toižen, ei ehtind völ kaikid leibmuruid-ki söda.
Sid’ kuleb, lendab siriči säs’k.
Ištuihe reigun verhe i küzub: – Ken pertižes eläb, ken čomaižes eläb?
– Minä elän, kärbhaine-burbotai, a ken sinä oled?
– Minä – säs’k-bizaidai, pästa adivoihe.
– Ka mihe adivoihe, tule, ühtes eläškandem!
Ei ehtind säs’k ličtas burakoho, a reigunno jo bapshaine buzaidab: – Ken pertižes eläb, ken čomaižes eläb?
– Mö olem kahten: kärbhaineburbotai da säs’k-bizaidai, a ken sinä oled?
– Minä olen kirjav bapshaine.
Om-ik teil sijad munun täht?
– Sijad-se om, da kutak reigun kal’t void ličtas?
– Minei vaiše suugaižed lasketada, en ole sanged, ličemoi!
– Nu-ške, tule, tule!
Bapshaine mäni burakoho, a uksidenno möst ken-se buzaidab: – Ken pertižes eläb, ken čomaižes eläb?
– Mö olem kärbhaine-burbotai, säs’kbizaidai da kirjav bapshaine, a ken sinä oled?
– A minä olen parm-purekaz.
– Ka midä tahtoid?
– Tahtoižin teidennoks tulda.
– Nu-ške, tule, tule.
Ličihe parm-ki burakoho.
Zavodihe heil pagin.
Kärbhaine sanub: – Minä en ole mitte-se mugoine, miččid om äi.
Minä olen sur’ kärbhaine.
Mö – igahižed kärbhaižed olem, meile kaiktäna uksed om avaitud.
Hot’ kuna lenda – long’ om vaumiž.
Midä vaiše minä en ole sönu, kus vaiše en ole elänu!
En teda, om-ik ken-ni völ mugoine tetab, ku minä?
– Ka ved’ i mö em olgoi hondombad sindai!
– Ei midä minun edes kittäs.
Kaikil minä otan: čomudel, änel.
Ken voib sätas da pajatada paremba, mi minä.
Kaik änikod mindai adivoihe kucuba, sötaba, jotaba külläks.
En teda om-ik keda mindai paremba?
– A paremba mindai niken ei buzaida: bzzzzzzz!!!
– A minun än’ i hoik, i heläidai!
Zavodiba hö ridelta.
Ühtnägoi kulištiba – ken-se kolkotase.
– Ken sigä om?
Ken pertižehe kolkotab?
Täs mö eläm: kärbhaine-burbotai, säs’k-bizaidai, kirjav bapshaine da purekaz parm.
Ülähanpäi möst nimidä.
Vaiše mittese čihkund kulub.
– Pidab leta da kacuhtada, ken sigä om.
– Minä ezmäižen en lenda – minä kaikid tetabamb olen, – sanui kärbhaine.
– Minä ezmäižen en lenda – minä änel kaikid vägevamb olen, – sanui säs’k.
– Minä ezmäižen en lenda – minä kaikid čomemb olen, – sanui bapshaine.
– A minä kaiked vägevamb olen, voin purda, sikš ezmäižen en lenda.
I möst läksi heil kida da rida.
Niken ei tahtoi leta kacmaha.
Ühtnägoi pertižes kuti pimed tegihe.
– Ka ken meile päivän sauptab, ken rohtib?
– A voi!!!
Ka nece hämähouk ičeze verkon kudoi.
– Kut olda, midä tehta?
– Pidab teramba pertižespäi pageta.
– Minä ezmäine – minä olen kaikid tetabamb!
– sanui kärbhaine.
– Minä ezmäine – minun än’ om parahim!
– sanui säs’k.
– Minä ezmäine – minä kaikid čomemb olen!
– sanui bapshaine.
– Minä ezmäine – minä kaiked vägevamb olen!
– sanui parm.
A kuni pertin eläjad jonon tegiba, ken kenen jäl’ghe lendaškandeb, ka möhä oli jo.
Kaik hö hämähoukun verkoho putuiba, tartuiba igäks.

Praznik: Kalagen eläjad praznuičiba Vägestusen päiväd.
Vägestusen päiv om kaikid tärktemb praznik meiden mas.
Necil päiväl mö johtutam niid, ked koliba kaites meiden mad vihanikoišpäi i ozatelem kaikid, ked jäiba henghe.
Udes i udes mö sanum ”spasib” veteranoile siš, midä hö oma tehnuded meiden täht.
Naku Kalagen eläjad-ki kerazihe ühtes, miše praznuita Vägestusen päiväd.
Semendkun 9.
päiväl Kalages oli tehtud praznik külänikoiden täht.
Praznikale tuli lapsid vanhembidenke i vanhoid ristituid – voinan kolnuziden ühtnikoiden lapsid i leskiakoid.
Sikš ku irdal kaiken vihmui, praznik tehtihe kul’turpertiš.
Mitingan avaižiba Kalagen külän administracijan pämez’ Irina Zalivako i Prionežjen administracijan pämez’ V’ačeslav Škapov.
Hö tervehtoitiba kaikid tulijoid i ozateliba heid suren praznikanke.
Om žal’, miše kaikuččel vodel praznikale tuleb kaik vähemba külän eläjid.
Necil-ki kerdal rahvast oli vähä.
Kul’turpertin scenal opendajad da openikad lugiba runoid da pajatiba pajoid voinan polhe.
Jäl’ges oli änetomuden minut kollijoiden muštoks da venkoiden i änikoiden panend kaumoile.
Kaik, ked oliba mitingal, sanuiba kitändsanoid eläbile veteranoile i niile, ked ei pördnus voinalpäi.
Hö kaiken linneba eläbad meiden südäimiš.
Meiden veteranad om eläb istorii, hö oma arvokahad!
Nügüd’ Kalagen külähä jäi üks’ voinan ühtnik Anatolii Petrovič Šuvalov i koume min’orad: Anna Petrovna Gorbačova, Jelena Andrejevna Kil’piläinen da Valentina Vasiljevna Haritonova.
No voziden sirttes niid tegese vähemba.
Praznikale oliba tulnuded artistad Petroskoišpäi – Karjalan valdkundaližen filarmonijan solistka Valentina Kamenskaja i rahvazkeskeižiden konkursoiden laureat Mihail Tockii.
Vanhoile ristituile praznik lujas tuli mel’he.
Jäl’ges mitingad jodes čajud hö johtutiba enččiš aigoiš, lodaižiba erazvuiččiš azjoiš da pajatiba pajoid.
Praznikaha ühtni veteranoiden hor Šoutjärvespäiki.
Tuli lujas vessel vastuz pajoidenke da karguidenke.
Kaik oliba hüviš meliš.
Külän eläjad spasiboičeba Kalagen administarcijad i kaikid, ken ühtni praznikan tegemižehe.
Vägestusen päiv om püha praznik i sidä pidab praznuita, siks ku kaikid kal’hemb, mi om ristitul – nece om elo.
A necidä elod meile lahjoičiba hö – veteranad!
Mö muštam teid, mö ülendamoiš!

Vastuz: Vepsän rahvahan ezitajad vasttihe lapsidenke Petroskoin 32.
školaspäi.
Sulakus Petroskoin 32.
školas Vepsän kul’tursebran ühtnikad tegiba melentartuižen vastusen openikoidenke augotižklassoišpäi.
Lapsed tundištihe vepsän rahvahanke, sen kul’turanke, tedištiba, kus vepsläižed eläba.
Mugoine vastuz toižen rahvahan ezitajidenke ei ole ezmäine neciš školas.
Necil kerdal lapsil oli voimuz tedištada, ked oma vepsläižed.
Vastusen aigan lapsed openzihe sanumaha erasid sanoid vepsän kelel.
Hö vändiba enččehe karjalan vändoho, miččen nimi om ”Kondi i mecnik”.
Vändoho ühtniba kut lapsed, muga vanhembad-ki ristitud.
Kaikile nece vastuz tuli mel’he.
Galina Kozulina, Sulažgoran kul’turpertin pämez’, sanub: ”Om tarbhašt, miše lapsed tundištižihe rahvahiden sebroidenke, miččid om Karjalas, tedaižiba toižiden rahvahiden kul’turad, sikš pidab tehta mugomid vastusid paksumba.
Äjad lapsed ei tekoi sen polhe nimidä.
Vätes lapsed saba äi tedoid.
Meletan, miše sadud tedod oma tarbhaižed heiden täht.”
Karjalas eläb äi rahvahid.
I läz kaikutte openik tedab sen polhe.
Miččed rahvahad eläba täs, mitte heil om kul’tur da tradicijoid – kaikes neciš lapsed voiba tedištada openduzkirjoišpäi da internetan kal’t.
No nece ei anda heile mugomid tundmusid, miččed jäižiba heiden muštho jäl’ghe eläbad vastust sen vai toižen rahvahan ezitajidenke.
Muga lapsed voiba lähemba tundištadas rahvahan kul’turanke, kulištada kel’t, nägištada rahvahaližid kost’umoid.
Tetpas mugomad vastused oma tarbhaižed, ned levenzoitaba lapsiden tedoid.
Laps’aigaspäi pidab kehitoitta lapses armastust i arvostandad kut ičeze kodiman istorijaha da kul’turaha, muga toižiden rahvahiden kul’turaha.
Ved’ kaikuččen rahvahan kul’tur om bohat i unikaline.

Uded kirjad: Prezentacijal avtorad starinoičiba, kut keraziba materialad uziden kirjoiden täht.
Sulakun lopus rahvahaližiden kul’turiden keskuses mäni uziden kirjoiden prezentacii.
Prezentacijal oli ezitadud kaks’ ut kirjad: keskregionaližen tedokonferencijan materialoiden kogomuz ”Православие в вепсском крае” da Nikolai Korabl’ovan i Tatjana Mošinan kirj, miččen nimi om ”Пименовы: Династия предпринимателей, благотворителей, общественных деятелей”.
Paiči kirjoiden tegijoid prezentacijale tuli tedomehid, erazvuiččiden kul’turda openduzorganizacijoiden ezitajid, lehtmehid.
Vodel 2012 Petroskoiš mäni tedokonferencii, mitte oli omištadud Iono-Jäšezerskijan monastirin 450-voččen päiväle.
Sigä pagištihe ortodoksižes uskondas vepsän mal.
Tedoezitusid vumištiba Petroskoin da Piterin agjan erazvuiččiden tedo-, kul’tur- da openduzorganizacijoiden radnikad.
Neniden tedoezitusiden material oli keratud ühthe, se mülüi-ki udehe kirjaha ”Православие в вепсском крае”.
Tedokirjutesiden avtorad starinoičiba tulijoile, kut hö kirjutiba niid.
Toine kirj starinoičeb Pimenovoiden kupcoiden perehes, miččen jüred oma Sokšuspäi.
Läz kogonašt voz’sadad revol’ucijahasai Pimenovoiden pereh oli üks’ vägevišpäi da tetabišpäi perehišpäi Oloncan gubernijas.
Necen tetaban sugun abul letud pertid da sauvotused čomitaba Sankt-Peterburgad da Petroskoid nügüd’-ki.
Pimenovad tegiba suren panendan möndan, vezitransportan da mecazjoiden kehitoitandaha.
Heiden sugun ezitajad oliba homaičijad kundmehed gubernijan istorijas.
Vozil 1853-1855 Mark Pimenov oli Petroskoin pämehen.
Vodel 1867 hänen plemännik Jefim Grigorjevič Pimenov oli valitud Oloncan gubernijan pämehišton ohjandajaks.
A vozil 1870-1873 Jefim Pimenov oli Petroskoin pämehen-ki.
Kirjaha Pimenovoiden perehen polhe mülüi material erazvuiččiš Venäman arhivoišpäi i fondoišpäi.
Erased azjbumagad oli ottud tedokirjutamižen täht ezmäižen kerdan.
Prezentacijale tuliba kirjoiden arvostelijad-ki Venäman Tedoakademijan Karjalan Tedokeskusen Kelen, literaturan da istorijan insitutaspäi da Karjalan rahvahaližes muzejaspäi.
Hö sanuiba ičeze mel’pidoid da tundmusid neniš kirjoiš.
Kirjad oli tehtud dengoile, miččid jagadas Venäman Pohjoižen, Sibirin, Edahaižen Päivnouzman polen vähäluguižiden rahvahiden ekonomižehe da socialižehe kehitoitandaha.
Kelen, literaturan da istorijan institutan tedonevondišt lujas äjan radoi sen täht, miše kirjad pigemba läksižiba eloho.
Prezentacijan ühtnikoil oli lujas sur’ melentartuz’ uzihe kirjoihe.
Hö pagižiba kirjoiden tarbhudes i znamoičendas.
Oli sanutud äi lämid sanoid kirjoiden tegijoile.
Prezentacijan lopus oli tehtud mugoine taričend – tulijas vodes konkursal ”Voden kirj” pidab tehta eriline nominacii ”parahim kirj kodirandan istorijas”, miše mugoižed čomad kirjad voižiba vägestadas toine toiženke.
Spasib kaikile kirjoiden avtoroile mugoižiš čomiš lahjoiš vepsän rahvahale i Rahvahaližen politikan ministerstavale, miččen abul oli tehtud prezentacii.

Melentartuižed ristitud: Vepsläižed lehtmehed vasttihe Estin rahvahaližen muzejan tedoradnikanke.
Vepsän rahvaz kingitab homaičust ristituil ei vaiše Venämal, no toižiš-ki maiš.
Vepsän rahvahan kul’turas, istorijas, veroiš da tradicijoiš, a mugažo vepsän keles keratas materialoid, kirjutadas tedotöid, tehtas fil’moid, foto-ozutelusid...
Ühtel keväz’päiväl minei tuli oza tundištadas ühtenke melentartuiženke ristitunke.
Nece om Indrek Jääts, estilaine tedoradnik.
Hän radab Estin rahvahaližes muzejas.
Hän hüvin tundeb Zinaida Ivanovna Strogalščikovad.
Zinaida Ivanovna tundištoiti meid, lehtmehid – mindai, necen kirjutesen tegijad, Maria Filatovad da Larisa Smolinad, necen hüvän mehenke Indrek Jäätsanke.
Zinaida Ivanovna amu jo radab ühtes Estin rahvahaližen muzejan radnikoidenke, ühtneb heidenke erazvuiččihe projektoihe.
Nece muzei om Tartu-lidnas.
Se om vanh, sile om enamb 100 vot.
Nügüd’ muzejas projektan mödhe tehtas kaikenaigaine suomalaiž-ugrilaižiden rahvahiden ozuteluz.
Uded sauvotused linneba vaumhed jo 2016.
vodeks.
Necen ozutelusen tegemižen täht om anttud 1000 nellikmetrad!
Täs jogahine tulii voib tedištada midäse kaikuččes suomalaiž-ugrilaižeš rahvahas.
Ozutelusel linneb ezitadud vepsän rahvaz-ki.
Sigä starinoitas, kut ende vepsläižed čapliba kaskid.
Indrek Jääts oli Petroskoiš aigemba-ki.
Mö tedištim, miččihe azjoihe hän tuli Karjalan pälidnaha necil kerdal: – Indrek, mitte om sinun tulendan pätegend?
– Minä tulin Petroskoihe keradamha materialoid vepsläžiš.
Minei om melentartušt tedištada, kut tehtihe rahvahan kirjutamine vepsläižiden keskes.
– Sel’genzoita, midä om melentartušt neciš temas?
– Tarkištelen vepsläižiden kirjutamižen värenzoitust 1970.
da 1979.
vozil.
Siloi vepläižile oli sanutud, miše rahvahiden lugetišiš ei ole mugošt rahvahut kut vepsläižed, pidab kirjutadas venälaižikš.
Hot’ nece ei olend-ki oikti.
Om mugoine rahvaz – vepsläižed.
– Kut sinä meletad, min täht nece tehtihe?
– Meletan, nece oli Sovetskijan rahvahaližen politikan tegend.
Planoiš oli säta ühthine ”sovetskii rahvaz”.
Olen mugošt mel’t, miše valdmehed lujas rigehtiba tehta sidä.
– Ozastui-ik sinei löuta uzid melentartuižid tedoid Petroskoiš?
– Enamba kaikid radoin Karjalan Tedokeskusen kelen, literaturan da istorijan institutan arhivas.
Löuzin äjan melentartušt.
Pagištoitin erazvuiččid ristituid.
Pagižin Zinaida Strogalščikovanke, hän om neniden küzundoiden hüvä tundii.
Olin Rahavahaližes arhivas, kacuin Vepsän kul’tursebran arhivad.
– Mikš sinei om melentartušt vepsän rahvaz?
– Ezmäks, vepsläižed om heimrahvaz meile.
Toižeks, navedin oppida erilaižid etnižid processoid, miččed koskeba meiden heimrahvahid.
Ozutesikš, Estonias mugažo jäl’gmäižen rahvahan kirjutamižen jäl’ghe om erazvuiččid ridoid.
– Ole hüvä, starinoiče siš.
– Estonian suvi-päivnouzman poles om mugoine pagin, miččen nimi om võru (ven.
om ”выру”).
Nügüd ’sündui mugoine mel’pido, miše nece ei ole pagin, a om ičenaine kel’.
Sikš oli erazvuiččid jügedusid rahvahan kirjutamižen aigan, mitte oli meil vodel 2011.
Mugažo om ningoine etnos kut setu, sen ezitajad erigoitaba ičtaze estilaižišpäi, lugeba ičtaze suomalaiž-ugrilaižeks vähäluguižeks rahvahaks.
Hot’ oficialižiš azjbumagoiš nece etnos mülüb estin rahvahaze.
Neniš jügedusiš minä kirjutin tedokirjutesen.
– Mülüb-ik Petroskoiš keratud material miččehe-ni sinun tedotöho?
– Ka, tahtoin kirjutada tedokirjutesen sen polhe estin da anglian kelil.
Völ ajaškanden Moskvaha radmaha arhivas.
Tahtoin tedištada, kenelpäi mäni nece iniciativ kirjutada vepsläižid venälaižikš, Valdkundmehištolpäi vai Keskuzkommunistižel partijalpäi.
– A olid-ik sinä konz-ni vepsläižiden eländtahoil Karjalas, Piterin da Vologdan agjoiš?
– Vologdan agjas en olend.
Karjalaha tuleskelin jo ei üht kerdad.
Kaks’ kerdad olin vepsläižidenno Piterin agjas.
– Pagištas, miše vepsän da estin keled oma lujas pojavad.
El’genzid-ik sinä vepsläižid paginoid?
– Ka, konz kävelin külidme, harjenin kel’he i läz kaiked el’genzin, miš oli pagin.
Om lujas äi pojavid sanoid.
– Sinä hüvin pagižed venäks...
– Konz läksin školha völ Sovetskijan aigan, sigä openzin-ki kel’t.
A sid’ äjan matkazin Venämadme.
Da völ radan tedo-oblastiš.
Oppin suomalaiž-ugrilaižid rahvahid, miččed eläba Venämal-ki.
Necen polhe literaturan enambišt om venän kelel.
Kel’praktikad ei ole, el’gendan kaiken, no pagišta minei om jügedamb.
Petroskoihe Indrek toi kaks’ fil’mad, miččed oli kuvatud vepsän mal 1960-vozil.
Azj om siš, miše enččel Estin rahvahaližen muzejan pämehel Aleksei Petersonal oli melentartuz’ vepsläižihe, hän tahtoi ozutada necen rahvahan endevanhad kul’turad.
Kaikuččen kezan Aleksei Peterson tuleskeli vepsläižidennoks, i neneiden radmatkoiden satuseks tuli kaks’ fil’mad.
Ühtes niišpäi rindatadas, kut ende estilaižed da vepsläižed tegiba venehid.
Toine starinoičeb vepsläižiden elomištos XX -voz’sadan augotišes.
Toivom, miše pigai kaikutte tahtnik voib nägištada nened fil’mad!

Petroskoin valdkundaližes universitetas mäni jäl’geline üläopenikoiden da noriden tedomehiden tedokonferencii.
Necil vodel se mäni jo 66.
kerdan.
Konferencijaha ühtniba kut Petroskoin universitetan üläopenikad, muga nored-ki ristitud toižišpäi organizacijoišpäi, eskai toižiš maišpäi.
Jogahižel tedokundal oli erazvuiččid sekcijoid.
Filologižel tedokundal oli 12 sekcijad.
Üks’ niišpäi oli baltianmeren filologian sekcii.
Sihe ühtni 11 mest.
Kaik hö opendasoiš filologižel tedokundal, baltianmerensuomalaižiden keliden kafedral.
Niiden keskes, ked lugiba ičeze ezitusid, oliba videnden da nelländen voz’kursoiden üläopenikad i üks’ üläopenik ezmäižel kursalpäi.
Sekcijas oli ezitusid erazvuiččihe temoihe, miččed koskiba sintaksisad, toponimištod, etnografijad.
Dokladoid lugetihe venän, suomen, karjalan da vepsän kelil.
Kaik ned oliba lujas melentartuižed da tarbhaižed kaikile konferencijan ühtnikoile.
Ezmäižen sijan konferencijal sai Aleksandra Mokova, videnden voz’kursan üläopenik.
Hän starinoiči publicistižiden tekstoiden erigoičusiš.
Toižen sijan sain minä, necen kirjutesen tegii.
Minun ezitusen nimi oli ”Nevestan vanhembad vepsläižes sajas”.
Koumanz’ sija anttihe Anastasija Afanasjevale, kudamb starinoiči Veškelica-külän nimiden sündundan polhe.
Anastasija lugi ičeze dokladan karjalan kelel.
Pigai videnden voz’kursan üläopenikoil linneb diplomtöiden polestamine.
Meletan, miše nece konferencii oli tärged heiden täht.
Se oli kuti repeticii – pidi starinoita, miš om doklad, i mahtta antta vastusid küzundoihe.
Om lujas hüvä, miše üläopenikad tahtoiba ühtneda konferencijoihe.
Ved’ ühtnend konferencijaha om lujas tarbhaine da hüvä azj heiden täht.
Sen abul voib sada uzid tedoid da kehitoitta keliden mahtoid.

Sulakun 12.-13.
päivil Spartak-stadional mäni Rahvahiden sebruden Kubok-jaugmäčvänd.
Sportpraznik oli omištadud enččen Karjalan rahvahaližen politikan ministran Lana Migunovan muštoks.
Jaugmäčvänd oli tehtud rahvahaližiden sebroiden ezitajiden keskes.
Vändoho ühtni kümne joukud – Sportivnaja iniciativa-organizacijan jouk, Ukrainan kul’tursebran jouk ”Kalina”, Karjalan, Gruzian, Pol’šan, Azerbaidžanan, Armenian rahvahaližiden organizacijoiden joukud, Valdkundan joukvestišton jouk, Karjalan musul’manoiden ezitajiden jouk, a mugažo kazakoiden jouk.
Praznikan augotišes ezini karjalaine Oma pajo-hor.
Karjalan rahvahaližen politikan ministr Jurii Šabanov, norišt- da sportazjoiden ministr Aleksandr Voronov i Karjalan Valdkundan pämehen nevondanandai Andrei Makarevič tervehtoitiba ühtnikoid da laučvoibištelijoid.
Finalaha päzui nel’l’ vägekast joukud – Karjalan musul’manoiden ezitajiden jouk, Ukrainan kul’tursebran jouk ”Kalina”, Pol’šan da Azerbaidžanan rahvahaližiden organizacijoiden joukud.
Lopuks, ezmäižel sijal om armenialaižiden jouk, toižel – Ukrainan kul’tursebran jouk ”Kalina”, i koumandel – pol’šalaižiden jouk.
Kaikile vägestajile anttihe kubkoid, medalid, diplomoid i muštlahjoid.
Nece oli todesine sportpraznik Petroskoin eläjiden täht.
Praznikan sädajad toivoba, miše se tuleb tradicijaks.
Mugomad voibud oma tarbhaižed ristituiden täht, sikš ku meiden Valdkundas eläb äi rahvahid, kudambiden ezitajad erašti ei voigoi ladidas toine toiženke.
A mugoižed aigtegod ühtenzoitaba Karjalan rahvahaližid kollektivoid.
Pidab, miše meiden mas kaik rahvahad eläižiba kožmuses.

Konferencii: Plenarištundoiden aigan oli ezitadud tärktoid suomalaiž-ugrilaižen tedon täht problemoid.
Suomalaiž-ugrilaižiden tedokonferencijoiden pohj om pandud völ Sovetskijan Sojuzan aigan.
Kerdan vides vodes vedetihe mugoine konferencii.
Se tehtihe kaiken suren Mirun tedokonferencijan voden kanman.
Venä-valdkundan aigan nece azj om mugažo ottud sil’mnägubale i zavottud tehmaha jo Venäman tedokonferencijoid.
Necil vodel mugoine tedokonferencii oli tehtud Petroskoiš, 25.–28.06.2014.
Suomalaiž-ugrilaine IV tedokonferencii oli Hanti-Mansiiskas.
Siloi pättihe, miše V tedokonferencii linneb Petroskoiš.
I nece oli oiged pätuz, sikš ku mugoine jäl’gmäine tedokonferencii oli Petroskoiš völ edahaižiš 1960-š voziš.
Miše organizuida mugoine sur’ konferencii, tegorad pidi zavodida aigvodhe.
Petroskoiš se oli zavottud enamba vot tagaze.
Oli tehtud orgkomitet, miččen keskuz oli Karjalan tedokeskuses, Kelen, literaturan i istorijan institutas.
Radho ühtniba mugažo Petroskoin universitet i Petroskoin konservatorii.
Pidi aigvodhe sada zajavkoid konferencijale, sikš ku pidi sada aburahoid konferencijan täht Venäman tedofondaspäi.
Sen täht pidi sada taričusid kaikiš suomalaiž-ugrilaižiš regionoišpäi i tahoišpäi, kus oppidas suomalaiž-ugrilaižid kelid.
Mugoine programm oli tehtud, i oli sadud tedomehišpäi enamba 300 taričust.
Konz tuliba konferencijan päiväd, ka oli sil’mnägubal, miše konferencijale tuli enamba 200 ristitud 25 Venäman lidnaspäi.
Hot’ nece konferencii ei olend rahvahankeskeine, Petroskoihe tuli mugažo tedomehid Suomespäi, Estinmaspäi, Vengriaspäi, Avstriaspäi, Pol’šaspäi.
Konferencijan tedoatmosfer oli ani sebraline, hot’ konferencijal ezmäižel päiväl irdal oli ani vilu, no nece ei painand suomalaižugrilaižiden tedoezitajiden hengihe.
Kaiktäna nägui muhuid, kului lämid paginoid tutabiden keskes.
Konferencijan täht oli tehtud programm, kudamban mödhe kaik rad oli organizuitud kümnen sekcijan, kahten kehkeran stolan i noriden tedomehiden ”Bubrihan lugemištod” ištundoihe.
Sekcijoiden temad oliba erazvuiččed: kel’tedo, fol’klor, suomalaižugrilaine literatur, etnologii, etnine istorii i arheologii, mifologii, nügüdläižed sociologižed i etnopedagogižed problemad.
Plenarištundoiden aigan kundeltihe kahesa dokladad, kus oli ezitadud tärktoid suomalaiž-ugrilaižen tedon täht problemoid.
Tahtoižin johtutada, miše Zinaida Strogal’ščikova, Kelen, literaturan i istorijan institutan radnik, vepsän kul’tursebran pämez’, pagiži siš, kuspäi oma peniden rahvahiden depopul’acijan jured, a institutan pämez’ Irma Mullonen, üks’ konferencijan pämehišpäi, eziti, kut jagoihe enzne karjalaine etnos, kenenke se oli segoitanus, mi nägub nügüd’ karjalan kelen paginoiš; professor Riho Grünthal Helsinkišpäi eziti ELDIA-projektan satusid, miččed voiba abutada kaita vähäluguižiden rahvahiden kelid da kul’turid; professor Mihail Mosin Saranskaspäi sanui siš, om-ik tarbhašt tehta ühten rahvahan täht kaks’ vai koume kirjkel’t i tob-ik nece ližad, ved’ nece jagab rahvast kahthe-koumhe gruppaha, miččed, voib olda, unohtaba, miše ned oma üks’ rahvaz; professor Natalia Gluhova Joškar-Olaspäi eziti fol’klortedon uzid voimusid, a professor Sirkka Saarinen Turkuspäi (Suomenma) starinoiči, miše tedomehid varastab Oulu, kus tulijal vodel linneb Mirun suomalaižugrilaine tedokongress, oli sanutud, mi varastab ühtnikoid i midä tarbiž tehta, miše tulda Suomehe.
Oli äi toižid-ki melentartuižid dokladoid, miččed ližaziba ut väged suomalaiž-ugrilaižehe tedoho, andoiba uzid ohjid tedoradoiden täht suomalaiž-ugrilaižes filologijas da istorijas.
Konferencijan aigan oli lebuminutoid-ki.
Konservatorijas ozutadihe ani čoma koncert, miččehe ühtniba üläopenikad, kudambad oma erazvuiččiš suomalaiž-ugrilaižiš regionoišpäi.
Edahan koditahospäi oldes kaikile oli mel’he kulištada pajoid estin, saamen, komin, marin i muga edemba kelil, a praznikfuršet andoi aigad pagišta äjiš tedoproblemoiš vanhoile tutabile i sidoda uzid tundištoitusid noriden tedomehiden keskes.
Jäl’gmäine konferencijan päiv oli ekskursijoiden päiv.
Oli taritud kaks’ matkad – vepsläižehe Šoutjärv’- külähä i karjalaižehe Kinerma-külähä.
Ühtnikad oliba hüviš meliš ekskursijoiden jäl’ghe, sikš ku saiba äi ližatedoid Karjalan baltianmeren suomalaižiš vähäluguižiš rahvahiš – karjalaižiš da vepsläižiš.
Ka sä-ki kuti tahtoi, miše ühtnikoil jäiži hüvä mel’ Karjalas, i päiv oli ani čoma i päipaštokaz.
Orgkomitet tegi äi radod, miše tedomehiden ezitused oližiba jätnuded süvän jäl’gen tedoho: oli paindud sur’ tedomašinresurs (ISSBN-ke, mi znamoičeb, miše se om ühtes arvos kirjpaindusenke), kuna oli mülütadud läz kaik tedokonferencijan ezitused.
Sen ližaks oli sadud rahad, i necen voden lopus linneb tehtud völ kirjpainduz, mitte kebnenzoitab tunduštamišt uzidenke tedotöidenke.
Konferencijan tegijad saiba tuged Venäman tedofondaspäi (RGNF), Karjalan pämehištospäi, Venäman suomalaiž-ugrilaižes fondaspäi.
Organizatoroiden polespäi tahtoižin sanuda äi spasiboid kaikile tugedajile i magažo kaikile tedomehile, ked ühtniba konferencijan radho.
Uskon, miše heiden tedotöd jätaba tärktan jäl’gen finno-ugristikaha, andaba uzid meletusid edemban tedotön täht.

Kinofestival’: Estonias kezakun 4.–8.
päivil mäni Ezmäine suomaliž-ugrilaižiden fil’moiden festival’.
Suomaliž-ugrilaižiden fil’moiden festival’ mäni Suvi-Estonias, Ciistre-küläs.
Sihe ühtniba Suomen, Estonian, Vengrian da Venäman suomalaiž-ugrilaižiden rahvahiden ezitajad.
Kinofestivalil vepsläižed Karjalaspäi, Larisa Smolina i minä, necen kirjutesen tegii, ozutiba fil’man živatoiden polhe (Živatad vepsläižiden elos-fil’man).
Festivalile tuli äi norid, kudambad vaiše zavodiba tehta fil’moid.
Hö toiba ičeze scenarijoid, miččed völ ei ole tehtud lophusai, da uzid idejoid.
Nece festival’ andoi norile voimusen vajehtadas mahtištol ičeze kollegoidenke, sada uzid tedoid, tundijoiden arvostelendad da nevondoid.
Festivalin tegijan oli Edina Csüllög.
Hän om Vengriaspäi, nügüd’ eläb Estonias, Tallin-lidnas.
Edina starinoiči, kut i mikš hänel sündui idei tehta kinofestival’ Estonias: ”Tahtoin, miše suomalaižugrilaižil rahvahil oližiba ičeze fil’mad.
Nece om lujas melentartuine i tärged azj.
Ku om hüvä idei, ka linneb hüvä fil’m-ki.
Tämbei ei ole kirjoid, miččed opendaižiba ristituid tehmaha fil’moid, kirjutamha scenarijoid.
Iče tegen fil’moid, opendan toižid.
Fil’mad – nece om minun elo.
Planoiš om tehta festival’ kaikuččel vodel da mugažo tehta fil’m festivalin aigan.
Nece linneb hüvä praktik niile ristituile, ken vaiše zavodib tehta fil’moid”.
Festivalin aigan mäniba mastar’-klassad, miččid vediba tutabad mehed – fil’moiden ohjandai Daniel’ Erdeli Vengriaspäi da kirjutai, fil’moiden tegii Mart Kivastik Estoniaspäi.
Hö openziba meid kirjutamha scenarijoid i sel’genzoitiba äjan, kut pidab oikti valita päurohod fil’man täht, tehta fil’moid muga, miše mel’dütoitta kacujid.
A ehtoidme festivalin ühtnikoid ihastoitiba sijaližed artistad.
Vides päiväs oli ozutadud 50 fil’mad.
Ned oliba ani erazvuiččed.
No konkursaha ühtniba vaiše 25 lühüdad fil’mad.
Jäl’gmäižel festivalin päiväl tehtihe ühthevedoid.
Parahimaks fil’maks tuli Larisa Smolinan i Vladimir Slavovan fil’m ”Živatad vepsläižiden elos”.
Nece fil’m starinoičeb kodi- i mecživatoiden, mugažo linduiden roliš vepsläižiden elos.
Siš om kaik vepsän rahvahan mel’vuz’: veroid, muštatišid, primetoid, kudambad om sidotud živatoidenke.
Fil’man bohatuz’ om siš-ki, miše sigä ozutadas lujas äi živatoid.
Kažid, koirad, kondi, tedriden kim, lehmäd da härgäd pöudoil, hirb’ joges i m.e.
Vladimir Slavov koume vot tegi sjomkad necen fil’man täht.
Hän iče om mecnik.
Ozutesikš tedrid kimt hän heiti kameraha koume öd.
Fil’m oli tehtud vodel 2008 M.A.Castrenin-sebran raha-abul da Nuori Karjala-sebran abul.
S’jomkad mäniba erazvuiččiš pohjoižvepsläižiš küliš: Šokšus, Vehkojas, Šoutjärves, Kalages, Toižeges, Kaskezas.
Fil’man tegijoiden sanoiden mödhe fil’m ”Živatad vepsläižiden elos” om tehtud kut vanhembile mehile, mugažo lapsile-ki.
Ved’ eskai školas vepsän kelen urokoil nece fil’m om hüvä openduzmaterial.
Nominacijas ”Parahim kinematografii” vägesti Ivan Golovn’ovan fil’m ”Месторождение” (Hanti- Mansiiskan agj), nominacijas ”Parahim fil’man ohjandajan rad” – Aarne Leiman fil’m ”Pekkon päiv” (Estonia).
Denis Kornilovan fil’m ”Gerakl” (Udmurtia) i Ol’ga Kon’kovan da Denis Kuz’minan fil’m ”Venäman  suomalaiž-ugrilaižed rahvahad” saiba eriližid lahjoid.
Kinofestival’ Estonias oli tozi hüvä i melentartuine.
Se andoi meile voimust kacta toižid fil’moid, tundištadas toižiden suomalaiž-ugrilaižiden rahvahiden ezitajidenke.
Kaik festivalin ühtnikad saiba hüväd mel’t, unohtamatomid tundmusid, uzid tedoid.
A ved’ fil’mad kodikelel oma lujas tarbhaižed meiden elos.
Fil’moiden abul mö voim kaita kut kel’t, mugažo rahvahan kul’turad.
Tahtoin sanuda sur’ spasib kaikile festivalin tegijoile mugoižes lämäs adivoičetuses.
Sigä eläba lujas südäimeližed ristitud.
Meid lujas hüvin vasttihe.
Kaik nened viž päiväd mö olim kuti ičelaze kodiš.
Toivom, miše nece hüvä idei tehta festival’ kaikuččel vodel tuleb eloho i se andab voimust norile todenzoitta ičeze meletusid.

Praznik: Pätničan kezakun 13.
päiväl Vidl-külas Leningradin oblastiš mäni sur’ vepsän rahvahan praznik ”Elonpu”.
Minä tulin praznikale Ladvaspäi ičein mašinal läz 11 časud.
Rahvast kesked irdad oli jo äi.
Irdoil seižui äi avtobusoid, ristitud erazvuiččiš lidnoišpäi i külišpäi leviteliba stolile käzitegendoid, emägusid da jondoid.
Ojat’-jogen randal kehui lemuz, savustiba samvaroiden trubad.
Vidlan kirjišton radnikad möiba erazvuiččid vepsläižiden avtoroiden kirjoid, mugažo kirjoid meiden man polhe, lehtesid i kulehtesid.
Kodima-lehtesen-ki mugažo voili sada täs.
Vidlan külän eläjad homendesespäi jo käveliba külän päirdal, kudamb oli lujas čomitadud praznikan täht.
Ken-se valiči – midä voib ostta, ken-se tuli, miše nägištada heimoid vai sebranikoid toižiš külišpäi.
Radoiba mastar’-klassad, kus voili opetas tehta savisižid padoid vai paštta vepsläižid pirgoid.
Konz časud ozutiba 13, töndui oficialine praznikan avaiduz.
Rahvast tervehtoitiba adivod Piterišpäi, Petroskoišpai, Podporožjelidnaspai.
Jäl’ges rahvaz iloitelihe.
Venämal nece voz’ om nimitadud Kul’turan vodeks, a Leningradin oblastiš – Lapsiden vodeks.
Sikš vepsläižele praznikale oli anttud nimi ”Kukirikku”.
Se, voib sanuda, om lujas vessel sana i enambal kosketab laps’aigad.
Necil vodel praznikal oli äi erazvuiččid lapsiden kollektivoid.
Ka lapsid-ki praznikal oli lujas äi!
Minei lujas tuliba mel’he lapsiden ansambl’ad ”Čomašti” Vidlaspäi, ”Радость” Pöud-lidnaspäi, mugažo oli hüvä kollektiv Voznesenje-küläspai.
Ezmäižen kerdan praznikal radoi ”Teatran balagan”, kus lapsed ozutiba ičeze akt’ortalantoid.
Mugažo oli äi eravuiččid vändoid lapsiden täht, äjile lujas mel’he tuliba klounad.
Kut enččil-ki vozil, praznikal oli erazvuiččid konkursoid: ”Kel om paremb külä”, ”Laps’aigan voded”, bobaižiden konkurs.
Aukcional voili ostta haugen pän, muraškvarenjad vai midä-se tošt.
Praznik ozuti, miše ristitud ei unohtagoi vepslaižid veroid da tradicijoid.
Vaiše kaik nece pidab jätta lapsile da vunukoile.

Openduz: Päžjärven da Pondlan eläjad openzihe lugemaha da kirjutamha vepsän kelel.
Heinkun augotišes projekt ”Культурный десант” zavodi ičeze radon.
Vepsän kelen kursad oli tehtud Vologdan agjan Babajevon rajonas, Päžjärv’- da Pondal-küliš.
Nenid kursoid vedin minä, necen kirjutesen tegii.
Kursiden täht oli tehtud ”Radlehtik”, miše opeta rahvast lugemaha da kirjutamha vepsän kelel.
Kezal küläs ristituil om äi radoid pertiš, linmal, pöudoil.
Äjad käveleba kalatamha da mecha marjoihe i babukoihe, sikš oli jüged kerata rahvast ühthe.
No ned, kel oli sur’ taht opetas lugemaha da kirjutamha vepsän kelel, jätiba ičeze radoid i tuliba kursile.
Ezmäižed vepsän kelen kursad oliba Päžjärves.
Nügüd’ sigä eläb läz 74 mest.
Neciš küläs lujas hüvin kaičihe vepsän kel’.
Keskvepsläine pagin kulub kaikjal: kodiš, laukas, irdal...
Päžjärves kel’kursad mäniba kul’turpertiš.
Niihe ühtni üks’toštkümne mest.
Ezmäižel päiväl tuliba lapsed, toižel päiväl – külän vanhembad eläjad.
Päžjärvelaižed lapsed hüvin el’gendaba vepsän kel’t, a erased heišpäi pagižeba ičeze kelel kodiš.
Heile oli lujas melentartušt lugeda da kirjutada vepsäks.
I pidab sanuda, miše nece azj heil läksi lujas hüvin.
Toižel päiväl kursile tuliba vanhembad ristitud.
Ken jo tezi latinalaižid kirjamid, heile oli kebnemb lugeda da kirjutada vepsäks.
A ken nägi vepsläižid kirjamid ezmäižen kerdan, heile oli jügedamb.
No konz ristitud oliba harjenuded lugemaha i kirjutamha vepsän kelel, nece azj heil mugažo läksi lujas hüvin.
Toine sija, kus mö tegim kel’kursad, oli Pondal-külän Vepsän kul’turan muzei.
Se starinoičeb vepsän rahvahan elos, istorijas, veroiš da tradicijoiš.
Nügüd’ Pondalas eläb läz 32 mest.
Kesketi rahvaz pagižeb ičeze kelel, a lugeda da kirjutada ičeze kelel äjad mugažo ei mahtkoi.
Sid’ kursile tuli seičeme mest, niiden keskes oliba kut lapsed, muga vanhembad-ki ristitud.
Hö hüviš kirmeliš openzihe lugemaha da kirjutamha kodikelel.
Tämbei kaik literatur, Kodima-lehtez, Kipinä-kulehtez, Verez tulleial’manah paindas vepsän kirjkelel.
Sikš meile pidab opeta rahvast ei vaiše lugemaha i kirjutamha vepsäks, no mugažo tundištoitta heid vepsän kirjkelenke, miše külälaižed ristitud voižiba tundištoittas lähtud vepsläižen literaturanke da tedištada, mi tegese ümbri vepsän rahvahas koumes regionas – Vologdan da Piterin agjoiš i meil Karjalas.
Nened kursad tuliba mel’he, kut lapsile, muga vanhembile-ki.
Kaik ”openikad” otiba radlehtikoid kerdale, miše edemba-ki harjoiteldas lugemaha da kirjutamha vepsäks da muite muštoks.
Sur’ spasib Ol’ga Smirnovale i Vera Mednikovale, kudambad tedotiba eläjid kursiden polhe da abutiba tehta niid.

Etnokul’turine lager’ Kalages tuli jo hüväks tradicijaks.
Se tehtas kaikuččen voden kezan augotišes.
Lagerin pämez’ om Valentina Grekova.
Lapsed hüviš meliš käveleba školan lagerihe.
Päiväine-lager’ radoi kümne päiväd.
Sihe ühtniba 8-12-voččed lapsed.
Lapsid jagatihe kahthe joukuhu: ”Änine” i ” Il’bez”.
Lapsed iče valičiba joukun nimen i pirdiba sihe embleman.
Joukuiden kazvatajin oliba Ol’ga Mironova i Julia Aprodu.
Toižed opendajad mugažo abutiba lagerin rados.
Lapsiden täht oli tehtud lujas melentartuine kul’tur- da ilotuzprogramm.
Kaikuččel päiväl oli tehtud miččid-ni azjtegoid, melentartuižid konkursoid, urokoid, matkoid.
Natalja Medvedeva vedi mastar’-klassan pirdandan mödhe.
Anna Jer’omina tegi Ilokahad startad-sportvändon joukuiden keskes.
Kaikuččen päivän lapsil oli mitte-ni vepsän kelen urok: lapsed ozaižiba sanaristikoid, lugiba runoid, kacuiba sarnan, miččen ozutiba pened lapsed päivkodišpäi, a mugažo tegiba ičeze penid sarnoid.
Ühtel päiväl kirjištos mäni vastuz, kus Irina Mironova, kirjišton radnik, starinoiči lapsile voinan polhe, konz Karjalaspäi kükstihe okkupantoid.
Jäl’ges necidä tehtihe viktorin lapseden keskes, ken paremba kundli i tedab Karjalan istorijad.
Joudajan aigan lapsed openzihe vändmaha labidoižhe.
No kaked melentartuižemb lapsiden täht oli matkoid školan irdpolele.
Neciš aigas oli tehtud matk Šoutjärven muzejaha, ekskursii Šokšun karjeraha, a mugažo lapsed ajeliba Piterin agjaha, kacuiba vepsläižid külid.
Lämäl kezapäiväl oli tehtud lebumatk Änižen randale.
Lapsed kazvatajidenke keitiba sömöd, vändiba, tegiba letkespäi zamkoid da erazvuiččid figuroid.
Kaik jäiba hüviš meliš.
A jäl’gmäižel päiväl lapsed oliba Petroskoiš.
Sigä hö käveliba Akvatika-ujumištoho.
Naku lager’ lopihe-ki.
Lapsed hüvin mänetiba aigad, saiba uzid tedoid da tundmusid.
Meletan, miše kaikutte laps’ oti ičeze muštho midä-ni vepsän kelespäi, kul’turaspäi da istorijaspäi.
Nece om-ki päazj.

Kul’tur: 1980 – voded oliba lujas tärktad karjalaižiden vepsläižiden da suomalaižiden täht.
Neniden rahvahiden keliden tulijas aigas pagiškanzihe.
Täl vodel Karjalan koume sebrad – Vepsän kul’tursebr, Karjalan rahvahan sebr da Karjalan inkerilailaižiden sebr praznuičiba suren jubilejan – niile täudui 25 vot.
Praznikaline eht oli tehtud 3.
päiväl sügüz’kud Petrskoin konservatorijas.
Praznikehtal oli sanutud äi lämid sanoid.
Scenal pajatadihe da kargaitihe.
Sebrad muštliba, kut zavodihe heiden rad, mi oli tehtud neniš voziš.
Eloten uz’ kändand Kut kaikuččen mehen elo, mugaki rahvahiden elo-ozad oma ani erazvuiččed da endustamatomad.
Erašti konz meletad, kut voib kätas elote, ka vaiše čududeletoi.
Vozil 1960-1970 äjad mehed meletiba, miše vepsän rahvahan istorii jo lopiše.
Tedomehed siloi rigehtiba tedištada vanhal polvel tedoid kul’turan, tradicoijoiden polhe, miččed, heiden melen mödhe, lähteba elospäi.
Niken siloi ei meletand-ki, miše pigai sündub vepsän kirjkel’!
Vepsän kul’tursebran pämez’ Zinaida Strogalščikova johtutab: «Nece rad, mitte oli tehtud vodel 1937, se kaik kadoi, läksi tühjaze.
Vepsläižil ei olend nimidä, kaik pidi zavot’t’a augotišespäi.
Meil oli vägid leta necidä radod.
Tahtoin ozutada: vepsläižiden kekses om äi tedomehid.
Ende lugetihe, miše karjalaižed da vepsläižed oma opendamatomad rahvahad.
Nügüd’ voin sanuda, miše äjil vepsläižil om korged üläopenduz.
Om-ki äi tedomehid.
Se znamoičeb, miše mö voim rata valdmehiden keskes, mö voim tehta äjan».
Hüvid satusid rados 1980-voziden lopus oli letud kuti sur’ «laineh».
Vepsläižed, karjalaižed da suomalaižed meletaškanziba kut kaita ičeze rahvahiden kul’turad da kel’t, hö vajehtaškanziba elod.
Neniš voziš oli tehtud ani sur’ rad.
Kaikid satusid ei sa legeda-ki.
Ezmäižen sebroiden pätegendan oli todenzoitta, leta vepsläižiden, karjalaižiden da suomalaižiden oiktusid.
Karjalan rahvahiden keled tuliba školihe.
Niil zavottihe pagišta televidenijal da tehta radiopaginad.
Lujas tärged azj om kirjkelen sündumine.
Paindihe openduzkirjoid, lugendlehtesid, runokogomusid da äi tošt.
Zavottihe tehta rahvahaližed praznikad, kelen konkursad, sünduiba pajosebrad.
Sur’ satuz vepsläižiden täht oli se azj, miše vepsän rahvaz om tulnu vähäluguižiden rahvahiden lugetišhe.
Koume sebrad, kuti üks’ vägi, radoiba kaiken aigan ühtes.
Hö kuti «astuiba üht tedme», oliba kädetusi, abutiba toine toižele da piditihe toine tošt.
Nacein, sikš hö oma sanuded hüvid satusid ičeze rados.
Karjalan rahvahan sebran pämez’ Jelena Migunova sanub: «Nügüd’ Karjalas om 20 erazvuittušt sebrad.
Äjad niišpäi oma meiden lapsed.
«Oma pajo»-horale täudub täl vodel 25 vot.
«Oma Mua»-lehtez om lujas vajehtanus neniš voziš.
Minä meletan, nece om lujas sur’ sebran hašk kelen kehitoitandas.
«Kyykkä»-vänd mugažo čomenzoitab Karjalan kul’turad.
Mö ühtnem äjihe projektoihe, akcijoihe».
Sur’ azjtego jubilejan vodel Elo ei seižu ühtel sijal.
Sebroiden rad kehub kaiken aigan.
Täl vodel oli tehtud äi azjoid.
Üks’ mugoižiš azjoišpäi, mitte om tärged kaikile sebroile, nece om Rahvahankeskeine suomalaiž-ugrilaižiden rahvahiden konferencii.
Se oli pidätud jubileipäivän.
Nece konferencii oli tehtud VII Mirun suomalaižugrilaižiden rahvahiden kongressoiden kanman.
Kongress mäneb kahtes vodes päliči Suomen Lahtilidnas.
Konferencijale tuli lujas äi rahvast ei vaiše Venämalpäi, no verhiš maišpäiki: Suomespäi, Vengrijaspäi da Estonijaspäi.
Konferencijan pätegend – kacta kut männuden kongressan pätandad tuleba eloho.
Mugažo planuitas tulijad kongressad: tarbiž valita teman, pätta miččid küzundoid pidab leta sil.
Konferencijal vaumištadihe nevoindoid tulijaks Mirun igähižiden rahvahiden konferencijaks, mitte mäneb sügüz’kun lopus Nju-Jorklidnas.
Jelizaveta Haritonova, Rahvahaližen politikan pämez’, starinoiči: «Mö pätim pidäda Suomalaižugrilaižiden rahvahiden miše vepsläižed mugažo tuliba tämbei konferencijale.
Nene ristitud oma rados, miččen päznamoičend om vepsän rahvahan kul’turan da kelen kaičend.
Konferencijal pagištihe siš, kut mäniba kaks’ vot jäl’gmäižes kongressaspäi.
Mugažo meletadihe, miččed azjad, tegendad pidab pätta tulijal kongressal, mitte linneb kahtes vodes päliči».
Okha tetas kaikes mirus!
Harv ristit tezi, ked oma vepsläižed.
Nügüd’ meiden rahvahan polhe tetas kogonaižes mirus.
Ved’ vepsad ühtneba rahvankeskeižihe azjtegoihe, hö radaba ühtes toižiden rahvahidenke.
Niken ei voi kahdelta – vepsän kul’tursebran abul om sadud äi satusid.
Kuspäi ottas väged?
Vaiše todesine armastuz ičeze rahvahaze da kel’he voib abutada löuta mahtoid da väged.
Zinaida Strogalščikova sanub: “Pidab kaiken aigan uskta, miše meil om tuleb aig.
Kut i mehen elos, muga rahvahan elos-ki om vauged jono, hüvä aig, mugažo om toine, must, paha aig.
No ei sa laskta käded.
Ved’ konz ristit om ilotoi, ei usko tulijaha aigha, nece om lujas sur’ grähk».
Ozatelem suren praznikanke da toivotam satusid rados, uzid vägestusid, äi melid da vägid!

Praznik: Kezapästused mäniba pigai.
Venäman školad möst avaižiba openikoile ičeze verajad.
Uded lehtikod, čoma päivkirj da täuz’ erimujukahid kirjutimid pirdimhodr  sel’šaugus...
1.
päiv sügüz’kud om lujas holesine päiv kaikuččen openikan täht.
Ezmäi kaiked niiden täht, ken mäneb školha ezmäižen kerdan!
Se om todesine hašk udehe eloho!
Ved’ školas openik vasttab užid ristituid, uzid sebranikoid da uzid aigvoččid, kudambad andaba hänele uzid tedoid.
Täl vodel Petroskoin suomalaižugrilaižele školale täudub kaks’kümne vot.
Nece  om üksjaine škol Karjalan pälidnas, kus opetas paiči suomen kel’t mugažo karjalan da vepsän keled.
Vodel 1994 Petroskoin suomalaiž-ugrilaine škol avaiži ičeze verajan openikoiden täht, kudambad tahtoiba opeta ičeze kodikel’t.
Pidab sanuda, miše siloi mugoižid openikoid oli lujas äi.
Ezmäižel vodel školas oli vaiše kuz’ klassad, i vaiše 14 opendajad openzi 104 openikad.
Suomalaiž-ugrilaine škol avaitihe Petroskoiš vepsläižen, karjalaižen da suomalaižen rahvahaližiden kul’tursebroiden napernan radon taguiči.
Kahteskümnes vodes äjan om vajehtanus.
Škol sai ičeze sauvotusen, openikoiden da opendajiden lugumär kazvoi.
Erased pästnikad pördihe školha jo radmaha.
No kacmata sihe, miše openikoiden ühthine lugumär kazvoi, openikoid, kudambad opendaba školas vepsän kel’t, väheni.
Täl vodel ezmäižehe klassaha mäni 120 openikad.
I vaiše kaks’ heišpäi opendaškandeb vepsän kel’t.
Nene oma Dima Lebedev da Lika Šerligina Petroskoišpäi.
Kogonaz Petroskoin suomalaižugrilaižes školas opendase 920 openikad.
Heišpäi 1.
-11.
klassahasai vepsän kel’t opendaba 29 openikad.
Ühesandes klassas kaikutte heišpäi voib valita vepsän kel’t ekzamenaks.
Täl vodel tuleba eloho uded openduzkirjad da radlehtikod nelländen klassan täht.
Niiden tegijad oma Nadežda Petrova da Marina Ginijatullina, toimitajan om Nina Zaiceva.
Nene openduzkirjad da radlehtikod oigetas kaikihe Karjalan, Piterin agjan da Vologdan agjan školihe, kus opetas vepsän kel’t.
Mugažo planuitas pästta kirjoid metodižen materialanke opendajiden täht, kudambad kävutoitaškandeba uzid openduzkirjoid ičeze rados.
Toivom, miše uded painused tegese čomikš lahjoikš kut openikoile, muga opendajile-ki neciš openduzvodes!
A uziden čomiden openduzkirjoidenke taht opeta vepsän kel’t openikoil kazvab surembal vägel!
Kodima-lehtesen radnikad toivotaba kaikile openikoile satusid openduses, melentartuižid da tarbhaižid tedoid!

Hüvä tradicii: Kalages Kaivajan päiv-praznik tehtas jo ühesanden kerdan.
Kaivajan päiv-praznik Kalages jo tuli hüväks tradicijaks.
Necil vodel praznikan nimi oli ”Ristitud da kivi: eglai, tämbei, homen...”.
Se oli omištadud Kalagen kivitegiližuden 90-voččen jubilejale.
Kalagen ma om hüvin tetab ičeze kivel – gabbro-diabazal.
Naku radab äi karjeroid, kus sadas i tehtas kived.
Eläba ristitud, kudambad sidoiba ičeze elod kivehe, navediba ičeze radod i mahtaba tehta sidä lujas hüvin.
Tämbei küläs oma kogonaižed kaivajiden dinastijad.
Nene oma Ščerbakovoiden, Vetrovoiden, Mironovoiden, P’antukovoiden kanzad i toižed.
Nece jüged elorad tuleb pol’vespäi pol’vehe.
Lapsed jatktaba ičeze tatoiden da dedoiden azjad.
A vanhembad andaba ičeze lapsile armastust ei vaiše neche eloradoho, no kodiröunaha-ki.
Tämbei meiden külä eläb kiven abul, no ezmäi kaiked neniden ristituiden abul, kudambad äi vozid radaba sades kived.
Kaivajan päiväl mö ozatelem heid i sanum spasibod!
Kacmata sihe, miše necil päiväl sä oli paha, homendesespäi ehthasai vihmui, eläjad tuliba praznikale.
Kut edeližiš-ki voziš praznik mäni erazvuiččiš külän tahoiš.
Kaks’toštkümne časud päiväd eläjad kerazihe muštpachannoks, mitte om Toižegen kaumištol, miše muštelta vodel 1939 kolnuzid kaivajid.
Jäl’ges, tradicijan mödhe, školan stadional oli tehtud jaugmäčvänd karjeroiden radnikoiden joukuiden keskes.
Lapsiden täht oli tehtud melentartuine programm, mitte mäni Kalagen kul’turpertiš: radoi batut, mödihe il’mšaruižid, erazvuiččid magedusid.
Karjalan valdkundan tätüteatran artistad keraziba zalaha äi lapsid da heiden vanhembid i ozutiba čoman teatrozutelusen.
Oficialine praznikan pala zavodihe ehtal kul’turpertiš, kus külän pämez’ da korktad adivod Petroskoišpäi ozateliba kaivajid da külän eläjid praznikanke.
Zalaha kerazihe äi rahvast – lapsed vanhembidenke, nored, külän vanhad eläjid.
Kalagen administracijan pämez’ Irina Zalivako sanui kaikile külän eläjile i tulijoile adivoile tervhensanoid i avaiži praznikan.
Hän andoi kitändkirjeižid karjeroiden pämehile aktivižes abus küläle, i mugažo kiti jaugmäčvändajid, kudambad ei pöl’gästunugoi vihmad i tuliba stadionale.
Prionežjen rajonan pämez’ Aleksei Lučin sanui äi lämid sanoid kaivajile, kudambad muga äi vozid radaba kivenke i andaba ičeze radonmahtod toižile sugupol’vile.
Hän toivoti heile da heiden kanzoile vahvad tervhut, ozad, hüvid satusid rados da pit’käd igäd.
Praznikprogramman aigan oli ozutadud fil’m, mitte starinoičeb kaivajiden sugupol’ven polhe Ščerbakovoiden kanzas.
Fil’man päheng om Arina Ščerbakova, tegii – Julia Aprodu.
Iloitelmaha eläjid da adivoid tuliba artistad Petroskoišpai.
Praznik oli lujas vessel da melentartuine, toi ristituile hüväd mel’t.
Kaivajan päiv lopihe möhä ehtal karguil da pajoil kul’turpertinno.
Karguihe ühtniba kut vanhembad, muga lapsed-ki.
Spasib kaikile ken ühtni praznikan vaumičendaha.
Elägaha nece hüvä tradicii Kalages igän!

Openduz: Enamb seičemed vot Šokšun škol ei voind löuta vepsän kelen opendajad.
Vodel 2015 Šokšun školale täudub 210 vot.
Nügüd’ sigä opendase 87 openikad.
Kacmata sihe, miše škol seižub tradicionaližes vepsläižiden eländtahos, vepsän kelen urokad sigä ei olend enamb seičemed vot.
Vodel 2013 školas udes zavot’t’ihe opeta vepsän kel’t.
Abuks tuli nor’ opendai Petroskoišpäi – Nastoi Konošenko.
Opetes universitetas, hän löuzi voimust tuleskelda Šokšhu radole kaks’ kerdad nedališ.
”Opetas da rata ühten aigan ei olend jüged, – sanub Nastoi, – sikš ku lujas navedin ičein radod”.
Tehtas opendajaks hän uništi völ laps’aigaspäi.
– Kut sinä putuid radmaha Šokšun školha?
Ken kucui sindai?
– Školaspäi minä tahtoin rata vepsän kelen opendajan.
Konz minä openzimoi 4.
voz’kursal universitetas, kulištin, miše Šokšus ei ole vepsän kelen opendajad.
Minä zvonin školha i mindai kuctihe radole.
– Miččiš klassoiš vedäd urokoid?
– Vedän urokoid ezmäižes, toižes da koumandes klassas.
– Om-ik lapsil taht opeta vepsän kel’t?
– Minä mujan, miše lapsil om sur’ taht opeta vepsän kel’t.
Hö eläba vepsän mal, i äjad lapsed oma vepsläižed.
Openikoiden kazvatajad surel tahtol hökkähtiba, miše heiden lapsed opendaškanziba školas kodikel’t.
Hö eskai abutaba vaumištadas festivalihe, miččihe Šokšun školan openikad jo ehtiba ühtneda.
– Sinä radad opendajan Šokšun školas ei amu, no jo ehtid openikoidenke ühtneda erazvuiččihe konkursoihe da festivalihe.
Ole hüvä, starinoiče niiden satusiš!
Ihastusiš-ik openikad ühtneba mugoižihe azjtegoihe?
– Lapsed surel tahtol ühtniba Vepsläine sarn-festivalihe, kus mö ozutim sarnan.
Mugažo mö olim Šoutjärves, ühtnim Pajon kera-festivalihe.
Lapsile oli lujas mel’he vaumištadas sihe, a sid’ ezineda-ki laval.
– Tedan, sinä iče ühtnid kodikelen opendajan konkursaha.
Starnoiče, midä tariž oli tehta, ozutada?
Oli-ik jüged?
Ken völ paiči sindai ühtni sihe?
Ken vägesti?
– Ka, nece oli sur’ mahtišt minun täht.
Se oli lujas melentartuine, no ühten aigan jüged azj.
Voib olda, sikš, miše minä olen nor’ opendai i vaiše ezmäižen kerdan ühtnin mugoižehe konkursaha.
Tariž oli vedäda vepsän kelen urokad, klassčasud da starinoita ičein polhe.
Meid, opendajid, oli 20 mest, oli sur’ voibištelend.
Konkursas vägesti suomen kelen opendai Essoilaspäi.
L’udmila Pupulainen tuli parahimaks kodikelen opendajaks.
Ühtnend konkursas om tärktemb vägestust.
Opendajan rados päazj om armastuz lapsihe, sur’ taht antta heile midä-se ut.
Nastoil om völ äi konkursoid tulijal aigal.
Toivom, miše konz-ni hänen armastuz radho da naprind toba hänele korktoid satusid!
Vägid da tirpandad Nastoile mugoižes jügedas da tarbhaižes azjas!

Päivänteraline küzund: Muštpacaz repressiruitud suomalaižiden muštoks tahtoidas panda Sandarmohan kaumžomale tulijan voden elokuks.
Sandarmoh om mectaho, mitte sijaidase Karjalas 12 kilometrad Medvežegorskaspäi.
1937-1938 – vozil ( ned oliba repressoiden voded) sigä oli amptud enamb 9500 mest.
Erasiden tedomehiden mel’pidon mödhe, nece lugumär voi olda völ suremban.
Ken-se rohtib pagišta 15000 kolnuziš.
Sil aigal nece oli üks’ kaikiš surembišpäi mahapanendoišpäi Venäman Pohjoiž-Päivlaskmanpoles.
Päazjan riktud ristituiden lugus oli specposelencoid, Belomoro-Baltižen da Soloveckijoiden sariden türmatud mehid da ümbrišton eläjid.
Siloi heid nimitadihe ”rahvahan vihanikoikš”.
Sandarmohas oli löutud läz 236 haudad, kuna oli mahapandud peitoiči riktud ristitud.
Vodel 1997 Memorial-Piterin tedo-oppindkeskusen tedištuzjouk oli ezmäižen, ken löuzi necen sijan.
Vodel 1998 Sandarmohas oli avaitud memorialine kaumišt da oli pandud granitmuštpacaz kirjutesenke ”Ristitud, algat rikkoi toine tošt!”.
Voziden sirttes necile tahole oli pandud erižed muštpachad erazvuiččile rahvahuzile.
Ved’ Sandarmohas oli riktud ristitud läz 58 rahvahut!
Vladimir Kolomainen, Karjalan inkerilaižiden sebran pämez’, holdub, miše neciš sijas ei ole muštpacast repressiruitud suomalaižile: ”Olen mugošt mel’t, miše suomalaižed oliba tehnuded suren panendan Karjalan kul’turan, taidehen da tegeližuden kehitoitandaha.
Nece ei ole oikti, miše heile ei ole pandud erilišt muštpacast”.
Vladimir Kolomainen starinoiči ičeze idejas – muštpachan tegemižes rahvahan täht.
Äjile ristituile da kundaližile organizacijoile nece idei tuli mel’he.
Nügüd’ nece idei hilläšti todenzoittas eloho.
Nor’ mez’ Petroskoišpäi Pavel Kaltigin jo tegi muštpachan maketan.
Mramorplitas (original linneb tehtud vauktas granitaspäi) om čaptud reig ristan kartte.
Rist om mokičusiden simvol.
Ristas ištui lind znamoičeb igähut da valdal olijad henged.
Mugoine muštpacaz repressiruitud suomalaižiden muštoks tahtoidas panda kaumžomale 2015.
voden 5.
päiväks elokud.
Nece om Suren terroran augotišen päivmär.
Muštpachan tegemižele tarbiž äi rahoid.
Karjalan inkerilaižiden sebral mugoižid surid rahavaroid ei ole.
No kaikutte tahtnik, kudambal om voimuz da kudamb holdub neciš azjas, voib tehta ičeze rahapanendad.
Om žal, no erašti voinan vigad toštase.
Vladimir Kolomainen om sidä mel’t, miše pidab kazvatada ičesaze hüvüt, heitta agressijad, opetas arvostelmha da kaičemaha toine tošt.
Nece tarbiž sen täht, miše kaik eližiba kožmuses!

Uded painused: Elokun lopus Periodika-painištos om paindud nellänz’ vepsänkeline Verez tullei-al’manah.
Al’manahan idei om siš, miše ozutada vepsän rahvast, sen kul’turad da tradicijoid, vepsän kelen kehitoitandad, vepsläižiden küliden elod erazvuiččiš polišpäi.
Sikš al’manahan täht om valitud melentartuižid temoid i tehtud mugomad rubrikad kut: ”Runod”, ”Proza”, ”Hengkuvad”, ”Tedomir”, ”Meiden elo”, ”Lapsile”.
Nece om literaturine kulehtez, miččehe mülüba proza da runoid kut aigvoččiden, muga lapsiden-ki täht.
Avtoroiden keskes oma hüvin tutabad vepsläižele lugijale nimed.
Nene om Nina Zaiceva, Valentina Lebedeva, Nikolai Abramov, Natalja Silakova, Ol’ga Žukova, Oleg Mošnikov i toižed.
Mugažo pidab homaita noriden kirjutajiden satusid: Galina Baburovan runoid, Maria Mironovan da Rostislav Mošnikovan starinoid lapsiden täht.
Al’manahas mugažo voib löuta hengkuviden starinoid, materialoid tetabiš mehiš, kudambad tegiba suren panendan vepsän kelen da kul’turan kaičendaha, pagištoitusen L’udmila F’odorovna Aleksejevanke, kudamb holdub vepsän kelen kaičendas da iče om pandud neche azjaha äi väged.
Paiči starinoid ristituiden elon polhe, täs voib lugeda tedokirjutesen LDIAprojektan satusiš, tedištada vepsläižen Pondal-külän elos, muzejas, mitte radab Kurbal...
Kirjutesespäi, mitte om omištadud suomalaižugrilaižen školan 20-voččen jubilejale, lugii tedištab vähäižen školan istorijas, openikoiš da opendajiš, äjad kudambišpäi nügüd’-ki radaba školas.
Om melentartušt lugeda siš-ki, kut zavodihe vepsän kelen opendamine školas, äjak oli siloi lapsid, kudambad tahtoiba opeta kodikel’t.
Kirjutez starinoičeb sures rados, mitte om tehtud neniš voziš, i mil škol eläb tämbei.
Päkirjutesen kulehtesen täht kirjuti Nina Zaiceva.
Se om Venäman V Suomalaižugrilaižes tedokonferencijas, mitte oli tehtud Petroskoiš kezakun lopus.
Al’manahad čomitab Marina Ginijatullinan Puhuda ühthe hil’he-kirjutez ližalehtesidenke.
Nenil ližalehtesil oma čomad kuvad Vepsän kul’tursebran erazvuiččišpäi aigtegoišpäi 25 vodes.
Korenkuvad kulehtesen täht tegi Nikolai Abramov, pirdatused – minä, necen kirjutesen tegii.
Mö olem hüviš meliš, miše al’manah om paindud, i meletam, miše se linneb melentartuižen kut aigvuoččile, muga lapsile-ki.
Täs kaikutte lugii voib löuta se, mi om hänele mel’he.
Toivom, miše se edemba-ki ihastoitaškandeb ičeze lugijoid.
Verez tullei-al’manahan voib ostta Kodima-lehtesen toimištos, sen arv om 100 rubl’ad.

Kaks’ mest koumen hebonke päzuiba mecaspäi nitröunale i sid’-žo särahtiba: mustan lindun än’ azoti nenid matknikoid.
Vinkten, must lind peksihe üläs-alas, üläs-alas, harvašti maihuti kehkeragjaižil suugil i vingui, vingui!
Matknikad laskihe nitudme jogennoks i ozaižihe čupuhu: huralpäi, korktoiden mürkiden randoiden keskes, karadme, hilläšti šolaiden jokseb Šokš-oja.
Vägen-ki kadoti se siloi, konz urzi-ratkišti Vepsän ülüsen…
Edespäi, mugažo korktoiden sel’goiden keskes, matknikoile vastha jokseb Oja.
Se, kuti ei riža Šokš-ojan ližad, rigehtib nägištamhas Süvärenke.
…Korktemba kazvol mez’ ruši raudpaidan, alasobad i käski amunta katl’aižel vet Šokš-ojaspai: – Vala harjoile da hibjale!
– Verele purdud-näpitud käzil hond mez’ amunzi sel’ktad, lämäd, kuti maid lehman alpäi, vet katl’aižel vägekahale hibjale.
Jal’ges, pühkten hibjad pölvazpalal, sanui: – Täl ehtkoižel void naida.
– Tat sanui: ”Naitan siloi, konz sinä, poig, minei käzile paned Orgjärviden  eländsijan kuvatusen andmused”...
Sinä, Mörkoi, ala gonoši minun henged!
Rikondveič minai om terav!
– must lind pölähti, holišpäin peksihe da vingui pordon.
– Linned eläb i terveh ”kuvatusen” tegendan aigan.
Kehitoita nece azj!
Küläs raccastai küzeleb vanhal ukol külän da järviden polhe.
Uk hondoin kuleb da venän-ki kel’t ei teda.
– …ka sinun-se külän nimi sanu!…Kut sindai kuctas?…ed teda!?
– rändui raccastai.
– Minun nimi om Dron!
– täputab kämnel rindan, no uk ei el’genda, ei anda vastust.
Necil aigal ukon kodinikad varaidamata ümbärziba ezitatad, a raccastajan edehe ličihe naine i, maihutaden kädel pidust’ küläd, kidasti: – Edemba!
Edemba!
– Astkam edeleze, – sanui Merkulai.
– Päiväine jo ehthapäi, a znamoid kuvatusen polhe en voi kirjutada.
Irdal, seinän veres laučal ištub ei ravaz vägekaz mez’.
Hän jo kuli külän uzišton i oli ladnus kucta matknikoid ičeze pert’he…
Sömlaudanno loičendan lopus Mörkoi hambasti kalaižen i sid’-žo risti sil’mäd.
Naižed-emägad magukahašti vaumičiba kalaižid i čomin levitiba niid tellil.
Duhakahad kalaižed noustatiba litud – tirpand oli ani lopus!
...Ižand lugematoman kerdan ližadeli olut adivoiden mal’l’oihe i sanui: – Olgat tervhed da melekahad...
Minun olut puhtastab südäinelimid, noustatab melentartust teiden azjas.
Homendesel midä-ni ka el’gendaškandem...
Hol’meližen pit’khibusižen pän Mörkoi ligoti-čuklaiži Ojaha, hosi sen kämnil, hosi paižotanuden modon i voivotaden muštišteli: ”Ehtal pagižlii ižand adivoičeti čo-o-min…
o-o-hohoi…
kala…hu-u-u.
Sunulic…
sulenc.
Fu-u-ui.
Olen jo minä lugenus, a…
Br-r.
Videl…
videl…
vinojel.
Hm, Vin delau?
Nu i nazvanije!...Vinno?”
Mörkoi pani kämnen ocale, kuverdanse pidi muga.
Konz heiti käden, ka nägišti modon…
”Ha!
Vinnica?
Vinnica!”
– Kidasti Mörkoi.
Must lind lendahti i hätken vingui-näugoi toižen randan pal.
Mörkoi kämnil taci modoho veden, puzerzi hibused, furskaiži i sanui: ”Vinojel”.
Muhaiten oigendaškanzi gurban i nägišti sapkad.
Sapkiden säred – pit’käd.
Niiš sapkoiš seižui kalanik.
Hän oli vönus levedal nahkvöl, kudambal ripui pit’kahk veič.
Kalanik vaikti muhaiži.
”Nägi mindai – uradan!”
– tärzi-oleti Merkulai, no sid’-žo, kodvas päliči, küzui: – Vess?...
Vinodel?
– ozuti kädel külan polhe”.
Kalanik oli korhotelnus värel’gendusespai, no sel’gendzoitnus, ihastusiš kidasti: ”Ka nece om minun Vingl!”
– Must vingllind oli vaikti.

Vastuz: Paginkluban ühtnikad pagižiba männuden voden znamasižimbiš aigtegoiš da planoiš 2015.
vodeks.
Tal’vkun 19.
päiväl Paginklubal ”Vepsläižed besedad” oli jäl’gmäine 2014.
voden vastuz.
Oli tulnu aig tehta ühtehevedoid.
Miččed sured aigtegod oli pidätud vodes, miččid planoid om vepsläižil aktivistoil tulijaks aigaks?
Voden kaikid znamasižimbiš aigtegoiš ei ole tarbhut pagišta.
Niiš Kodima-lehtesen radnikad starinoičiba lugijoile ičeze kirjutesiš.
Nene oma sur’ suomalaiž-ugrilaižiden rahvahiden konferencii, Petroskoin suomalaiž-ugrilaižen školan 20-voččen jubilei, uz’ fil’m vepsän kelel tradicionaližes salištuses, Vepsän kul’tursebran jubilei da äi tošt.
2014.
voz’ oli täuz’ aigtegoid.
Nece om hüvä.
Se znamoičeb, miše mö sirdämoiš edemba vepsän kelen i kul’turan kaičendan da kehitoitandan poles.
Ühthine idei andab meile vägid uziden satusiden samižes.
Männuden voden satusiš starinoiči Larisa Smolina, Paginkluban ohjandai.
A edemba paginad planoiš tulijaks aigaks jatksi Zinaida Strogalščikova, Vepsän kul’tursebran pämez’.
Vodel 2015 kahtel vepsläižel aktivistal linneb jubilei.
Pagišta siš edelpäi mugažo ei ole tahtod.
Tuleb aig, i se linneb tetabaks.
Sanum vaiše, miše nenikš praznikoikš vaumištadas, i om jo melentartuižid melid jubilejoiden praznuičendas.
Tulnu voz’ mugažo linneb täuz’ erazvuiččid aigtegoid.
Voden augotišes vepsän rahvahan ezitajad lähteba Norvegiaha, kus mäneb Barencan regionan igähižiden rahvahiden kongress.
Elokus Vengrias linneb suomalaižugrilaižiden kirjutajiden suim.
Petroskoiš pidätas Venä-Suomalaine kul’turforum.
Sügüzel Kalages mäneb vepsläižen sarnan festival’.
Mugažo vodel 2015 linneb opendajiden eskregionaline vastuz, a koume školad– Kalagen, Šoutjärven da Šokšun– paraznuičeba 210-voččen jubilejad!
Täl vodel Larisa Smolina da Vladimir Slavov tahtoiba kuvata uz’ fil’m vepsläižiš tradicijoiš.
Necil kerdal se linneb omištadud muzikaližile paimnen veroile.
Nenil da äjil toižil melil jagoihe ehtale tulnuzidenke mehidenke Zinaida Strogalščikova da Jelizaveta Haritonova.
Edemba, oficialižen palan jäl’ghe, pidätihe ilosine kul’turprogramm.
Sidä vaumišti vepsläine norišt.
Pagištes da jodes čajud ristitud kundliba pajoid da vändiba erazvuiččihe vändoihe.
Julia Naumova vumišti Paginkluban ühtnikoiden täht melentartuižen vändon.
Ristitud oli jagatud kahthe grappaha.
Kaks’ joukud voibištelihe kesketi.
Oli tarjoitud kuz’ jügedad küzundad, oiktas vastuses kaikuččes niišpäi oli anttud maged lahj.
Oleg Mošnikov da Nikolai Abramov ihastoitiba ehtan adivoid ičeze čomil runoil.
Mugoižel vastusel, mitte mäni Paginklubal Rahvahaližiden kul’turiden keskuses, om sur’ znamoičend.
Ved’ nece om völ üks’ sü keratas ühthe da toivotada toine toižele vaiše kaiked hüväd udes vodes!

Uz’ fil’m: Fil’mas om ozutadud vepsän man londuz, külänikoiden elo, rahvahan veroid, primetoid, enččid da nügüd’aigaližid kalanpüdusid.
Voz’ 2014 oli znamasine Vepsän kul’tursebran täht.
Sebrale täudui 25 vot.
Lujas sur’ rad om tehtud siš aigas, tehtas äi nügüd’-ki.
Kul’turdesant-projekt, ”Loninan lugemižed” Šoutjärves, uz’ fil’m vepsläižen kalatusen polhe…
Fil’man kaks’ prezentacijad mäni kanman Ut vot Petroskoilidnas da Šoutjärv’-posadas.
Äi lämid da čomid sanoid kulištiba fil’man tegijad Vladimir Slavov da Larisa Smolina (neniden sanoiden kirjutai).
Kodima-lehtesen lehtpolil tahtoim starinoita teile, kut sündui uz’ fil’m vepsän kelel.
Vepsän rahvahan elorad Tehta fil’moid om lujas melentartuine, no sil-žo aigal lujas jüged azj.
Om-ik nece dokumentaline, taidehfil’m vai etnografine fil’m penen rahvahan polhe, se pakičeb lujas sur’t radod: pidab valita tem, kirjutada scenarii, löuta ristituid-akt’oroid, tehta sjomkoid, čomenzoitta fil’mad muzikal…
Minä voin sanuda, miše fil’man tegemine – nece om kuti ”pazlan” keradamine.
Sinä keradad suren kuvan peniš palaižišpäi.
Sen täht sinei pidab äi aigad, väged da hüvid abunikoid.
Sel’ktas vedes kala kokib-fil’m starinoičeb igähižes vepsän rahvahan elorados – kalatusen polhe.
Siš om letud ekologižed-ki problemad.
Fil’mas ozutadas vepsän man londuz, külänikoiden elo, rahvahan veroid, primetoid, enččid da nügüd’aigaližid kalanpüdusid.
Fil’mas letas Änižröunan eläjiden problemoid-ki.
”Sel’ktas vedes kala kokib” – nece om koumanz’ minun da Vladimir Slavovan ühthine kinorad.
Ezmäine oli ”Živatad vepsläižiden elos” (2008v.), toine – ”Vepsläižen kodin südäin” (2012v.).
Nimen udele fil’male andoi vepsläine tedodoktor Nina Zaiceva.
Fil’m jatktase 51 minutad.
Oma titrad venän kelel.
Dedoi da vunuk Fil’man pägeroi om Šoutjärv’- posadan eläi V’ačeslav Gerčin.
Hänele om 74 vot.
V’ačeslav Nikolajevičan jured oma vepsläižes Mägiderüunaspäi.
Sigä mäni hänen laps’aig.
Kut johtutab V’ačeslav Nikolajevič, Mägel oli viž järved, sikš kaikiden prihaižiden armaz azj oli kalatuz.
V’ačeslav Gerčin jo 50 vot kalatab Änižjärvel.
Hot’ tervhuz’ ei ole mugoine hüvä: se verenpainuz tegese enamb normad, se jaugad ei tahtoigoi nikuna astta, se pän kibištab, no järveta hän ei voi eläda nikut.
V’ačeslav Nikolajevič osti ”skuteran” da löuzi ičeleze todesižen sebranikan – Savelii-vunukad.
Savelii opendase Šoutjärvelaižes školas, seičemendes klassas.
Ühtes dedoinke hän pästab järvehe verkod, ongitab, abutab dedoile avaita budkan, pästta venehen, souta airoil.
Dedoi opendab Savelijad oikti vedämha ičtaze järvel, sanub kalatusen peitusid.
Sava jo nügüd’ tedab, miše edel kalatust pidab kumartas järvele da pakita abud vedenižandoil, ika kalad ei linne.
Hän hüvin tedab, miše Änižel ei sa kovin pagišta, ei sa sül’kta vedehe da äi tošt.
Fil’mas V’ačeslav Nikolajevič starinoičeb, miččel aigal da kus om paremb sada kalad.
Hän sanub, miččid kalanpüdusid vepsläižed mužikad otiba järvele da jogele ende, mil kalataba nügüd’.
Hän sanub äi erazvuiččid kalatusehe sidotud veroid, primetoid da tošt.
Tehta sjomkoid V’ačeslav Gerčinanke oli kebn.
Hän oli kuti todesine akt’or.
Tariž pagišta – hän pagižeb, tariž vaikti ištta i midä-se tehta käzil – ištub i tegeb.
Kacmata surehe igähä, pahaze tervhudehe da žaruhu irdal, nece mez’ niüht kerdad ei sanund meile, miše ”kaik”, ”olen väznu”, ”en tahtoi enamb nimidä”…
Hän radoi, tegi dublid, kundli meid i el’genzi, miše mö tegem ühten tarbhaižen azjan.
Mö lujas hätken em voigoi tehta sjomkoid Änižel.
Tulem Volod’anke Šoutarvehe, a meile sanudas, miše järvel om sur’ ald, ei sa pästta verkoid.
Möst ajam kodihe niminke.
Udel kerdal zvonim Šoutjärvehe, sanum, konz tulem i möst kulem telefonas, miše posadas vihmub vai om sur’ döl.
Möst – nimidä, möst varastam.
V’ačeslav Nikolajevičal om lujas čoma emäg – Taisia Vasiljevna Gerčina.
Hän ei ole vepsläine, no äi vozid hän pajati Vepsän rahvahan horas i lujas hüvin el’gendab vepsän kel’t, navedib vepsläšt kul’turad.
Vaiše hänen abunke mö tundištimoiš fil’man pägerojanke.
I nügüd’, konz johtutam nenid sjomkoid, ka el’gendam, miše Jumal abuti meile.
Ved’ kut oli jüged löuta vepsläšt kalanikad fil’man täht, kudamb mahtaiži pagišta hüvin ičeze kelel, miše hänel oliži veneh, miše hän oliži todesine akt’or.
Vepsläižed mužikad ei navedigoi pagišta äjan, hö lujas varaidaba kamerad, a V’ačeslav Gerčin ei vändand nimidä, hän tegi sidä, midä tegeb kaikuččen päivän Savelii-vunukanke.
Vepsän man bohat uz’ Sjomkad fil’man täht oli tehtud Karjalan mal Änižröunan agjan vepsläižiš küliš: Šokšus, Vehkojas, Šoutjärves, Kaleiges, Toižeges, Kaskezas.
Oliba sjomkad mugažo Petroskoi-lidnas da Piterin agjas Podporožjen rajonan vepsläižiš küliš: Kurbal, Nemžal, Ladvas.
Mö ajelimoi erazvuiččid vepsläižid külidme, miše ozutada fil’mas, kut mäneb aig, kut vajehtase elo.
Mö ičeze sil’mil nägištim, miše pohjoižvepsläižil enččiden veroiden sijale jo amu oma tulnuded nügüd’aigaližed tehnologijad.
Änižjärvedme ajaba sured katerad, kalad sadas kümnil ”spiningoil”, a löuta mastarid, kudambad ičeze käzil tegižiba merdoid, kudoižiba verkoid nügüd’, om jo tozi sur’ problem.
Vaiše edahaižes vepsläižes Ladv-posadas (Piterin agj) mö tundištimoiš noren kalanikanke Sergei Anhimovanke.
Hän ozuti meile, kut tehta merdoid, kut kudoda verkoid.
Mö nägištim, miše neciš posadas enččed kalanpüdused ei männugoi muzejan fondoihe, ristitud nügüd’-ki saba kalad niiden abul.
Lujas äi primetoid da veroid vepsläižed tedaba kalatusen polhe.
Vaiše om žal’, miše mugoižid tedajid vodespäi vodhe tegese vähemb.
Mö olem ihastusiš, miše kirjutim sjomkoiden aigan lujas äi ristituid.
Sikš ku fil’mas Änižröunan vepsläižed lendaba ekologižid problemoid i holduba, miše läheli heiden posadoid radab lujas äi predprijatijoid, miččed saba malinovii kvarcit- da gabbro-diabazkived, ka, mö tegim sjomkoid mugažo neniš karjeroiš.
Mö kacuim, mitte pölü sigä om da kuverz’ äi kived sadas, a sid’ vedädas vepsläižiš posadoišpäi toižihe Venäman agjoihe, verhiže maihe.
Ved’ neniš kivišpäi saudas sildoid, tehtas muštpachid, plitkoid da äi tošt.
Predprijatijad andaba radsijoid ristituile.
No rahvaz om suriš holiš siš, mittušt pahut tegeba nene zavodad londusele, külänikoiden tervhudele da Änižjärvele.
Miše el’geta problemad kogonaz, mö tegim sjomkoid mugažo Petroskoi-lidnas Pohjoižen veziproblemoiden institutas da Pohjoižes kalankazvatusen tedoinstitutas, kus Karjalan tedomehed sanuiba meile ičeze mel’pidoid necen probleman polhe.
Šoutjärven vepsän etnografižes muzejas mö löuzim mugoižid vanhoid kalanpüdusid, miččile om jo sadoid vozid.
Ned kaičesoiš vaiše necen muzejan fondoiš.
Kaikiš neniš eksponatoiš meile starinoiči muzejan pämez’ Natalia Anhimova.
Enamb kaikid jäi muštho Änižen randan kart.
Natalia Anhimova: ”…Nece om Änižen randaspäi karta.
Se om tehtud Karjalan koivuspäi.
Mö voim nähta, mitte rand om Änižel sid’, kus om Šoutarv’ i Kakkarv.
Voib panda kormanaha.
Ku karta mäneb vedhe, voib lujas hüvin siloi kacta.
Nece karta lujas hüvin abuti kalanikoile, ken mäni Änižele.”
Vedenižandad da pühäd mehed Paiči eksponatoid, kalatust, surid problemoid da ristituiden holid, fil’mas ozutadas vepsan rahvahan veroid, uskondoid...
Kut om tetpas, vepsläižil endevanhad verod nügüd’aigahasai eläba kinktas sidos ortodoksižen uskondanke.
Usktes veziižandaha, hö sil-žo aigal pakičeba abud pühil mehil.
Iona Jäšjärvelaine, Aleksandr Süvärilaine, Nikolai Čudotvorec, Kosma da Damian, apostolad P’otr da Pavel oma vepsläižiden kalanikoiden kaičijad.
Toižed fil’man gerojad kumardasoiš pühile mehile, toižed uskoba ”vedenižandoihe” da ”vedehižihe”.
Nacein, sikš endevanhas aigaspäi vezi oli sures arvos vepsläižil, i hö tedaba muga äi primetoid, veroid vedes, veziižandoiš, kalatuses.
Vasilii Maksimov: ”Homesuu keradatoi kalaha, hot’ mašinal ajad, hot’ jougei astud, vaise mitte-se ak vasttihe homesuu, kaik, void pörttas rohktas kodihe.
Nece provereno tisäču raz.
Minä ka srazu jogele päzun da jogirandadme mecha.
Nece nad’ožno…Völ en teda mijak, no tatam kaiken mindai laji, miše ištuižin vaikti järvel, konz kaladan...
A konz sel’gitan kalad lemuseks, ka tari kaik nene oharadkad, kiškad, žabrad tacta randha, linduižed koktasoi...”
Valentina Rogozina: ”Minä muštan, miše minun baboi kaiken saneli: konz sinä tahtoid tabata haugen, siloi pidab mända kalatamha, konz kudmoine kazvab.
A konz kudmoine zavodib penenzuda, siloi haug tacib hambhad, i ei voi sidä kalad, kudamb om pandud ongehe, koukeižele, tabata…
Völ baboi openzi mindai, miše vededme ei sand muite kävelta sapkoiš, jokselta vededme.
Sikš ku sinä näritad vedehižen.”
Nenid veroid, primetoid vepsläižed muštaba lujas äjan.
Pidab vaiše kaita niid da jätta norele pol’vele.
Sel’ktas vedes kala kokib-fil’m om čomenzoitud lujas čomil SATTUMAfol’kgruppan, TOIVE-ansambl’an da vepsläižen NOID-gruppan melodijoil.
Sjomkad necen fil’man täht tegi kaks’ kuvadajad: Vladimir Slavov da Ivan Trofimov.
Fil’m tuli eloho Vepsän kul’tursebran abul, Karjalan Rahvahaližen politikan da uskondsebroiden ministerstvan raha-abul.
Fil’man tegijad kitäba kaikid fil’man abunikoid, ühtnikoid da nevonikoid hüväs da tarbhaižes rados.
Fil’man tiraž om 200 ekzempl’rad.
Kaik diskad oigetas školihe, päivkodihe, universitetoihe, kus opetas vepsän kel’t, mugažo Karjalan man kul’turorganizacijoihe, kirjištoihe da Venämän suomalaižugrilaižihe kul’tursebroihe.
Mö meletam, miše tehtes mugoižid fil’moid vepsän kelel titroidenke toižil kelil, mö kaičem vepsän kel’t, vepsän rahvahan kul’turad norile pol’vile, starinoičem vepsläižiden polhe kaikele mirule.

Konferencii: Piteriš pagištihe vähäluguižiden rahvahiden kul’turan da keliden kaičendas.
Erazvuiččed suomalaiž-ugrilaižen mirun küzundad oli letud tedo- da  praktikkonferencijal, miččen nimi oli «Suomalaižugrilaižed Venäman Öbokan rahvahad: tradicijad da nügüd’läine aig».
Se mäni Piteriš 2014.
voden kül’mkus.
Konferencijaha ühtni enamb sadad mest Venäman erazvuiččiš alovehišpäi: Karjalaspäi, Komi-valdkundaspäi, Piterin da Vologdan agjoišpäi.
Oli adivoid Suomespäi-ki.
Nene oma rahvahaližiden sebroiden ühtnikad, vald- da tedomehed, lehtezmehed.
Dokladoiden temad oli sidotud vähäluguižiden rahvahiden kul’turan da keliden kaičendaha.
Sur’ homaičend oli oigetud keliden problemoiden kaičendaha.
Piterin agjas eläb viž suomalaiž-ugrilašt rahvast: vepsläižed, vodjalaižed, ižorad, ingermalaižed, Tihvinan karjalaižed.
Niid om seičeme tuhad mest.
Kaikuttušt rahvast holdub küzund – kut kaita iceze kel’t?
Konferencijal oli pagin siš, miše Piterin valdmehišt tugedab vähäluguižid rahvahid.
Piterin agjas radab Igähižiden rahvahiden keskuz, mugažo radon vedäba sebr ”Vepsarija” da «Vodjalaižiden da ižoroiden sebr».
Piterin agjan Vidl-küläs radab Vepsän fol’klorkeskuz.
Neciš keskuses om avaitud vepsän rahvahan muzei, Kädekaz-sebr, kangazpuiden honused.
Sigä radaba Päiväine-tätüteatr, Armas- da Čomašti-pajosebrad.
Kaik nece abutab kaita rahvahan kul’urad.
No täudub-ik necidä abud, miše kaita kel’t, mitte jo kadob?
Sen polhe oli pagin konferencijal.
Vepsän kul’tursebran pämez’ Zinaida Strogalščikova eziti melentartuižen dokladan.
Hän starinoiči vepsän kelen nügüd’läžiden elon polhe da mahtoiš, kut voib kehitoitta kel’alovehid.
Pidab sanuda, miše vepsän kelen kaičendaha oli omištadud äjad dokladad.
Ol’ga Spirkova, Vidl-külän Vepsän fol’klorkeskusen radnik, starinoiči vepsän kelen elon Vidl-küläs.
Nügüd’ neciš posadas tehtas vepsän kelen kursad.
Vepsän kelen polhe pagiži Viktor Trifojev, Piterin Rahvahaližen vepsläižen kul’tursebran pämez’.
Karjalaspäi konferencijale tuli nel’l’ ezitajad: Zinaida Strogalščikova, Jelena Migunova, Larisa Smolina da Maria Filatova.
Dokladad oli sen polhe, kut nügüd’ kehitoitasoiš karjalan da vepsän keled, da kut niid voib kaita.
Larisa Smolina starinoiči projektoiš, miččed oli tehtud jäl’gmäižes aigas.
Ozutesikš, vepsän paginklub radab jo koumanden voden.
Täl kezal oli tehtud Noriden kul’turdesant-projekt, oli kuvatud uz’ fil’m vepsän kelel «Sel’ktas vedes kala kokib».
Kaik nece abutab kehitoitta vepsän kel’t Karjalas, sirtta se norele pol’vele.
Konferencijan aigan pagištihe, miše Piteriš om surid problemoid suomen kelen opendusenke.
Lidnas ei täudu mahtakahid suomen kelen opendajid, om vähän hüvid nügüd’läižid openduzkirjoid.
Pagin oli siš, miše pidab tehta kursoid, kus opendajad voižiba parembzoitta ičeze kel’tedoid.
Konferencijal äjan pagištihe, letihe tarbhaižid küzundoid, ectihe vastusid niihe.
Sen aigan oli tehtud pätused, miččed andaba ičeze satusid.
Mugoižed konferencijad andaba voimusen suomalaiž-ugrilaižen mirun ezitajile vastatas, abutaba vajehtadas mahtoil da tedoil.
Valdmehed da rahvaz voiba olda sidos, vedäda paginad i ühtes tehta tärktad radod.

Männuden voden lopus Karjalan valdkundas tehtihe ECHO-projektan ühthevedoid.
Nece om rahvazkeskeine projekt, miččen pätegend om kaita da popularizoida Karjalan valdkundan rahvahiden kul’turtradicijoid da kelid.
Projekt zavodi ičeze radon Karjalan kelen da kul’turan vodel – 2013.
Sen ohjandai om Markku Nieminen, suomalaižen Juminkeko-fondan pämez’.
Projektan todenzoitusehe ühtniba Karjalan valdkundan kul’turministerstv, Rahvahiden kul’turiden keskus, tugedusen da etnokul’turižiden tomotusiden kehitoitusen fond.
Mugažo sihe ühtni suomen Kul’turfond ”Juminkeko”.
Karjalas da Suomes ned sädiba openduzseminaroid, ”kehkerid stolid”, mastar’-klassoid rahvahan radonmahtoiden mödhe etnokeskusiden pämehiden da niiden radnikoiden täht.
Projektan radon aigan äjiš rajonoiš oli tehtud da kohetud etnokeskused, niiden täht oli osttud eriline interaktivine kaludišt, i päazj – tehtihe etnokeskusiden sidomuz.
Ühten jäl’gmäižišpäi openduzseminaroišpäi ühtnikad pätiba säta etnokeskusiden associacii, mi tuli-ki projektan päsatusen.
Nügüd’ associacijan ohjandai om Svetlana Kol’čurina.
Associacii ühtenzoiti kaikid kul’turorganizacijoid da ristituid, kudambad holduba Karjalan igähižiden rahvahiden tradicijoiden kaičendas.
Associacijan tegemine tuli tarbhaižeks ECHO-projektan lopuks.
Nügüd’ sen ühtnikad zavodiba planuita programmoid da projektoid, miččed om oigetud etnokeskusiden sidomusen kehitoitandaha ei vaiše Karjalas, no toižiš-ki Venäman agjoiš.

Männudel vodel Rahvahaližiden kul’turiden keskuses mäni kuviden ozuteluz, miččen nimi oli ”Minun henges om Karjala...”.
Sen avtor om Vepsän rahvahan horan ühtnik Vladimir Melentjev.
Vladimir Savvatejevič Melentjev om sündunu vodel 1951 Arhangel’skan agjan Kotlas-lidnaha.
Kut sanub iče avtor, melentartuz’ kuvataideheze hänel sündui völ školvozil.
Hän čomiti seinlehtesid, pirdi transporantoid demonstracijoiden täht da plakatoid azjtegoiden täht.
Laps’aigan hänele tuli oza tundištadas hüvän opendajanke Nikolai Aleksandrovič Dudnikovanke, kudamb abuti hänele kehitoitta lahjavut.
Vodel 1973 Vladimir lopi Leningradan veziajamiden inžineroiden institutan.
Jäl’ges oli armijas Pohjoižel flotal.
No muga ozaižihe, miše elo-oza toi händast Karjalaha.
Hän pit’kha radoi Petroskoiš.
Jäl’gmäižid vozid hän eläb Šoutjärves.
No meletartuz’ pirdandaha om olnu kaiken.
Ozutelusen avaiži Vepsän rahvahan hor.
I nece ei ole muite, ved’ Vladimir pajatab sigä jo enamb koumedkümned vot.
Ezmäižel ozutelusel oli ezitadud avtoran 32 kuvad.
Enamb radoid om pirtud vezimujul.
Pirdai mugažo pirdab voil da akrilal.
Vladimir lujas navedib londust, sikš äjil kuvil voib nähta avtoran armhid londuzkuvid.
Kut sanui avtor, ozutelusel om ezitadud vaiše kuviden pala, äjid kuvid hän lahjoiči sebranikoile.
Ozatelem Vladimir Melentjevad hänen ezmäižen ozutelusen avaidusenke i toivotam vahvad tervhut da uzid sädai-idejoid.

Petroskoin ozuteluzzalas 2014.
voden lopus mäni karjalaižiden avtoroiden uziden kirjoiden prezentacii.
Nece prezentacii mäni Karjalan rahvahaližen politikan da uskondsebroiden ministerstvan raha-abul.
Prezentacijal ezitadihe 14 kirjad, miččiden keskes oliba runoiden kogomused vepsän da karjalan kelil, taidehliteratur venän, karjalan da suomen kelil, konferencijan materialoiden kogomused da CD-diskad.
Literaturehtan avaiži venän pajon hor ”Pitarici”.
Karjalan rahvahaližen politikan da uskondsebroiden ministerstvan varapämez’ Jelizaveta Haritonova tervehtoiti kaikid tulijoid.
Hän starinoiči painišttön pätegendoiden polhe, uziš painusiš da niiden znamoičendas.
Edemba ezini Karjalan tedokeskusen kelen, literaturan da istorijan institutan tedomez’ Natalia Čikina.
Hän starinoiči rahvahaližen da kodirandan literaturan znamoičendas da sen panendas vähäluguižiden rahvahiden keliden kehitoitusehe.
Avtorad, kudambad oliba prezentacijal, starinoičiba ičeze kirjoiš, niiden tegemižen istorijas, idejas da südäimištos.
Päznamoičend prezentacijal oli anttud vepsän- da karjalankeližele literaturale lapsiden täht.
Tatjana Baranovan da Valentina Rogozinan lapsile runokogomusiš, Kumalikko-sanutesiš starinoiči Ol’ga Ogneva da Natalja Sinickaja.
Nuori Karjala-sebran ühtnik Aleksei Cikarev starinoiči karjalankeližes Sanalipas-kirjas.
Paiči sidä adivoid tundištoitihe Periodika-painištos paindud kirjoidenke.
Neciš starinoiči Periodika-painišton varapämez’ Ljudmila Talja.

Kongress: Tromsö-lidnas mäni III Barencan regionan igähižiden rahvahiden kongress.
Ei üht kerdad Kodimalehteses oli starinoitud Barencan Evro-Arktižen regionan igähižiden rahvahiden ühthižrados.
Nencad, saamelaižed da vepsläižed oma necen regionan igähižed rahvahad.
Heil om ičeze enččid veroid, salištandtradicijoid.
Hö ezmäižin tuliba nenile eländtahoile, miččil eläba nügüd’-ki.
Nenil rahvahil om ičeze kel’, ičeze kul’tur da ičeze elomišton kävutoitandan maht.
2015.
voden uhokun augotišes Tromsö-lidnas mäni III Barencan regionan igähižiden rahvahiden kongress.
Sihe ühtni 15 ezitajad vepsläižišpäi.
Matk Norevegian lidnahasai vepsläižil oti enamba aigad, mi iče kongress.
No kaik ristitud el’genziba, miše ühtneba tarbhaižehe aigtegoho.
Rahvahiden ezitajil oli vaiše kaks’ päiväd päivänteraližiden problemoiden diskutiruindaha.
Kogonaz kongressaha ühtni läz 120 mest.
Nene oma igähižiden rahvahiden ezitajad, aktivistad, politikad da ühthižkundaližiden sebroiden pämehed Suomespäi, Norvegiaspäi, Ročinmalpäi da Venämalpäi.
Venämad kongressal ezitiba nencad, saamelaižed da vepsläižed.
Vepsläižehe delegacijaha mülüiba Vepsän kul’tursebran ühtnikad, lehtmehed, vepsän kelen opendajad, kul’turradnikad Karjalaspäi, Vologdan da Piterin agjoišpäi.
Barencan Evro-Arktižen regionan ühthižradon pätegend om igähižiden rahvahiden oiktusiden kaičend, kul’turan da tradicijoiden kehitoitand.
Jo koumanden kerdan nened rahvahad keradasoiš ühthe kongressale, miše jagadas ičeze tedoil da mahtištol, opetas toine toižel äjile azjoile, ozutesikš, kut kaita kodikel’t, popularizoida ičeze kul’turad.
Nece ühthižrad om lujas tärged kut iče rahvahiden täht, muga valdmehištonki täht.
Om tarbhašt, miše valdmehed enamba otaižiba homaičusehe igähižiden rahvahiden problemoid, a ei vaiše toivotaižiba abutada.
Oliži hüvä, ku nened toivod abus da rahatuges tuližiba eloho i rahvahad tunduižiba necidä abud.
Kongressal da konferencijal diskutiruitud küzundad päazjas koskiba ühthižid problemoid, miččed oma igähižil rahvahil.
I ei sa varastada, miše ken-se pätab meiden problemoid.
Ezmäi kaiked meile pidab takaida pätta niid iče: pidab enamba sanuda niiš joukvestištos, paksumba pagišta niiš valdmehidenke.
Ezmäižen kongressan päivän kaikuččen rahvahan ezitai starinoiči situacijan polhe ičeze kodimal.
Vepsläižišpäi ezini Vepsän kul’tursebran pämez’ Zinaida Strogalščikova.
Jäl’ges oli ezitusiden diskutiruind.
Koume igähižiden rahvahiden pämest andoiba vastusid kongressan ühtnikoiden küzundoihe.
Mugažo tarkašti kactihe rezol’ucii.
Sihe tehtihe ližadusid da vahvištoittihe se.
Toižen kongressan päivän oli tehtud konferencii.
Täl vodel se oli omištadud kaikid tarbhaižembile temoile: huba tegeližuden painastuz igähižiden rahvahiden eloho da kelen kaičend.
Kelen kaičendan problemoid oma kaiken aigan ezmäižel sijal.
Ved’ ku kadob kel’, senke ühtes kadob vähäluguižiden rahvahiden kul’tur-ki.
Kelen kaičend ezmäi kaiked koskeb saamelaižid Venämalpäi.
Heid om jänu vähäižen enamb mi tuha mest, i vaiše 10% niišpäi pagižeb ičeze kodikelel.
Kulištades mugoižid luguid el’gendad, miše meiden situacii kelenke völ ei ole ningoine huba.
Vepsän kelen kaičendas da kehitoitandas konferencijal starinoiči Larisa Čirkova.
Tämbei meil om äi tehtud sen täht, miše kel’ eläiži.
Karjalas vepsän kel’t opetas nelläs školas da kahtes päivkodiš, efiraha lähteba radio- da teleozutesed vepsän kelel, paindas Kodima-lehtez, Kipinä-kulehtez lapsiden täht, Verez tullei-al’manah, om tehtud koume fil’mad vepsläižiden polhe, eloho läksi ezmäine spektakl’ da Noid-folkgruppan klip vepsän kelel.
Nügüd’ pidab kut-se mel’dütoitta lapsid da norid kelen opendamižehe, miše heil oliži taht kävutoitta sidä elos.
Ved’ heiš om-ki vepsän rahvahan tulii aig.
Kahteskümnes vodes Vepsän kul’tursebr lujas äjan tegi sen täht, miše valdkund homaičiži vepsän rahvast, el’gendaiži, miše pidab antta suremban znamoičendan vepsläižiden kehitoitandaha heiden elotahoiš da kelen kaičendaha.
Kaikes neciš pidab sanuda sur’ spasib sen vajehtomatomale ezinikale, aktivižele, arvostadud kaikes suomalaižugrilaižes mirus ristitule Zinaida Strogalščikovale.
Hänen abul tämbei meil om aktivine norišt, kudambale om mel’he i kudamb om vaumiž rata rahvahan hüvüdeks.
Kahteskümnes vodes Barencan regionas äjan om vajehtanus.
Neciš aigas vahvištuiba kosketused Venäman da pohjoižmaiden keskes.
Igähižiden rahvahiden kaikid tarbhaižembiš jügedusiš pagižeba ei vaiše valdmehed, no neniden rahvahiden ezitajad-ki.
Heil om voimuz diskutiruida ičeze problemoid da ühtes ecta niiden pätandan variantoid.
Jo amu pagištas siš, miše karjalaižid da komilaižid tariž mugažo lugeda Barencan regionan igähižikš rahvahikš da otta heid neche radho.
Zinaida Strogalščikova om mugošt mel’t, miše tehtes kongressan ühthevedoid rahvahad pagižeba enamba ičeze satusiš, a äjad problemad jäba pätmatomin.
Völ hän ližadab: ”Nel’l’ mad oliba necen suren radon augonpanijoin.
No Venäma abuti siš vaiše kut tegii.
Rahatuged Venämalpäi ei olend nikonz.
Päliči kahtes vodes mitte-ni neniš maišpäi otab ohjandusen ičeleze.
Nene kaks’ vot Suomi oli ohjandajan.
Mö tarjoičim otta ohjandust kahteks tulijaks vodeks Venämale.
Valdmehed toivotiba sidä meile.
Nügüd’ kacum, tuleba-ik meiden pakičused eloho”.
Paksumba ičeze problemoiden polhe rahvahad pagižeba ičeze mal.
Om hüvä, konz rahvahil om voimuz vastatas da pätta jügedoid küzundoid ühtes.
Mugoižed kongressad abutaba neciš azjas.
Pidab jatkta ühthižrad i edemba-ki tehta mugoižid ühthižid azjtegoid.
Ühtes mö olem vägekahembad!

Jubilei: Šoutjärves mäni Vasilii Kononovan 110-voččen jubilejale omištadud eht.
Kül’mkun 24.
päiväl Šoutarv’-posadas kerazihe äi rahvast.
Ristitud vastsihe sen täht, miše muštelta tutabad mest, Karjalan horeografijan augonpanijad, Vepsän horan tegijad – Vasilijad Kononovad.
Täl vodel tal’vkun 12.
päiväl hänele täudunuiži 110 vot.
Praznikan aigan adivoile oli ozutadud rahvahan karguid, miččed Vasilii Kononov oli sirdnu surele scenale, oli tehnu niid tetabikš.
Niiden keskes oma ”Karg luzikoidenke”, ”Vepsläine besed”, ”Vos’m’orka” da äi toižid karguid.
Necil päiväl niid ozutiba Vepsän rahvahan hor, etnografine ansambl’ ”Karjala” da fol’klorteatr ”Karel’skaja gornica”.
Vasilii Ivanovičan polhe oli sanutud äi sanoid.
Hän sündui vodel 1905 tal’vkun 12.
päiväl.
Vasilii Ivanovičan kodima om vepsläine posad Toižeg.
Hän kaiken oli aktivižen mehen.
Völ noren zavodi sada tedoid rahvahan karguiden polhe.
Vodel 1929 händast oigetihe opendamhas Moskvaha, teatraližehe tehnikumha.
Sigä Vasilii Ivanovič sai hüvid tedoid da znamasižen professijan – hän tegihe karguiden ohjandajaks da tegijaks.
Kaks’ vot hän radoi Pudož-lidnan kul’turpertiš.
Sid’ pördihe kodimale – Änižröunale.
Šoutjärves hän zavodi ecta vepsläižid pajanikoid, miše tehta horan.
20 sigälišt akad kerazihe hüväha pajosebraha.
Muga om sündunu Vepsän rahvahan hor.
Horan ühtnik Natalja Anhimova muštab Vasilii Ivanovičad.
Hän johtutab: ”Necen nimen tetas lujas hüvin ei vaiše Karjalan mal, no toižiš-ki maiš.
Minei hän toi hüvän melen.
Konz horas tancuim hänen tancoid, ka voim mujada toine tošt, voib mujada, ken sinä oled.
Hän ozuti meile, kut pidab mända, kut pidab kargaita, kut pidab kacta toine toižhe.
Konz tancuid Kononovan tancoid, ka südäimes tegese lämemba.
Eskai nügüdläižel jügedal aigal, konz tuled repeticijale, ka sinei tegese paremba, kebnemba.
Minä tedan, konz Šoutarves tehtihe hor, hän tuli Toižegespäi.
Hänele pidi kus-se eläda.
Siloi hän eli Mel’kinan pertiš.
Eli hän ünäižen voden.
Nügüd’ Mel’kinan pertiš om laud, kus om kirjutadud, miše tägä eli Vasilii Kononov.
Tämbei minä meletan, miše hän eli neciš pertiš, meleti kut ozutada tancas vepsoid.
Ken tedab, voib olda hänen südäin, heng om nügüd’-ki Mel’kinan pertiš, i se abutab meile rata i ozutada vepsoid toižile.
Vasilii Ivanovič oti mugoižen azjan, kus lujas hüvän voib ozutada, ked oma vepsad, miččed hö oma”.
Vepsän rahvahan horal oli sur’ sabustuz.
Scenal oli ozutadud rahvahan kul’tur.
Nece azj ei jätand kacujid tühjan südäimenke.
Hor lujas hüvin ozuti ičtaze surel festivalil Piteriš vodel 1937.
Sigä oli homaitud Vasilii Kononov-ki.
Sil-žo aigal händast kuctihe radole Kantele-ansambl’aha.
Hän radoi karguiden tegijan läz 30 vot.
Neniš voziš Vasilii Ivanovič sirdi scenale enamb 50 kargud.
Hänen tancad oma erižed.
Niid om melentartušt kacta.
Ved’ neniš karguiš voib nähta s’užetan, kaikuččes eläb mitte-se istorii.
Hänen karguiš om ozutadud rahvahan jogapäiväine elo.
Vasilii Kononov todeks navedi rahvahan kul’turad, sikš kaiken aigan tedišteli sen polhe enamaba.
Azj, mittušt hän navedi, om tehnus hänen radoks da päazjaks elos.
Hän pani äi vägid ičeze radho, radoi hengel.
Vasilii Ivanovič jäti suren jäl’gen Karjalan rahvahan kul’turaha.
Ičeze rados hän oli korktas lahjoitud valdkundal-ki.
Jelizaveta Haritonova, rahvahaližen politikan ministerstvan varapämez’ sanub Vasilii Ivanovičan polhe: ”Hüvä om se, miše mö meletam meiden tuleban aigan polhe, no mö em unohtagoi meiden istorijad-ki, kudamb om meiden vähäluguižel rahvahal.
Vasilii Kononov om üks’ niišpäi, kudamb jäl’ges ičeze elod jäti meile kaikile lujas znamasižen tähthan taivhal, kudamb palab nenilki päivil”.

Sport: Necil vodel tutab kaikile Karjalan eläjile koiranajand ”Sampo-madme” mäni jo nelländen kerdan.
Männudel vodel ajand koiriden val’l’astusiš oli Petroskoiš ezmäižen kerdan, mi tuli mel’he äjile ristituile, ved’ ei kaikuččel ristitul oli voimuz ajada kuna-se edahaks.
Nece oli lujas hüvä da čoma praznik, i kaik varastiba, miše nece azjtego mäniži täl vodel-ki.
I se ozaižihe!
Täl-ki vodel koiranajand mäni Petroskoiš vilukun 23.- 25.
päivil suks’stadional läz Gorka-sportkeskust.
Jo toižen kerdan necil koiranajandal om korged status – Mirun kubkan etap.
I se om üks’ kaikid melentartuižembišpäi tal’ven aigtegoišpäi Karjalas.
Necil vodel voibuihe ühtni enamb 100 sportmest da joukud Venämalpäi da toižiš maišpäi, mugoižišpäi kut Čehia, Suomi, Belorussia da Serbia.
Voibuiš oli kuverz’-se disciplinoid.
Kaikid pidemb ajand koiriden val’l’astusiš oli 40 km, sid’ oliba lühüdadki sportmatkad (6 da 8 km) da skidžoring – sportan rod, miččes koiriden ižand jokseb suksil.
Ezmäižel azjtegon päiväl oli oficialine avaiduz.
Sil Karjalan pämez’ Aleksandr Hudilainen sanui, miše nece koiranajand-sport om lujas tutab da popularine nügüd’, da miše tulijal aigal meil voib tehta völ tozižembid voibuid – koiranajandan čempionat.
Hän sanui, miše necen täht meiden Karjalan mal oma kaik olod.
Praznikal oli lujas äi volont’oroid, kudambad abutiba sen tegendas.
Enambišt heišpäi oliba Petroskoin universitetan üläopenikad.
Jogahižel oli ičeze tegend.
Ken-se tegi fotokuvid, ken-se abuti sportmehile da koirile, ken-se abuti adivoile.
Kut hö sanuba iče, heiden rad om melentartuine i tarbhaine, no sil-žo aigal lujas vastusenpidäi.
Heiden abuta kaikile oliži jügedamb, da azjtego ei tunduiži mugoižeks ilokahaks da lämäks.
Sä oli hüvä.
Irdal oli pakaine, no kaiken-se praznikale tuli lujas äi rahvast.
Nikelle ei telustand se, miše sä ei olend sel’ged.
Lujas äi ristituid tuliba ičeze lapsidenke, ved’ kaik lapsed navediba živatoid, a nenil päivil heil oli voimuz nägištada äi erazvuiččid koiriden roduid.
Lapsed voiba tehta fotokuvid koiridenke, silitada niid.
Kaik koirad oliba laskvad da navediba lapsid.
Sid’ niken ei varaidand niid.
Nece oli lujas hüvä lebupäiv kaikile kanzoile, ved’ mugoižed sured azjtegod kaiken aigan ühtenzoitaba ristituid, andaba heile hüvid melid, äi erazvuiččid uzid tundmusid da johtutesid.
Kaik ristitud – ühtnikad, adivod, radnikad da abunikad, oliba hüviš meliš.
A kut koirile tuli mel’he nece azjtego!
Ved’ muga äi ristituid tuliba kacmaha niihe da ned oliba homaičusen keskuses.
Tuli todesine praznik.
Toižel voibuiden päiväl sigä oli tehtud melentartuine ilotuzprogramm kaikiden adivoiden täht.
Sigä oli sur’ lava, kus eziniba Voibuiden aigan.
Foto: Nikolai Abramov Kacujad.
Foto: Nikolai Abramov erazuiččed kollektivad.
Adivod voiba joda hulad čajud barankoidenke, miše oliži läm’.
Lapsiden täht azotadihe erazvuiččid attrakcionoid da karuselid.
Kaik ristitud voiba tehta fotokuvid koiridenke, tehtihe fotosessijoid-ki.
Toižil sanoil, kaik oli tehtud sen täht, miše ristitud oližiba hüviš meliš.
Jäl’gmäižel päiväl oli voibuiden lopind da vägestajiden pauklahjoičend.
Kaikid pidemban ajandan (40 km) vägestajad oma Čehijan eläi Martin Vrtel da Mihail Šelkovin Balašihaspäi.
Skidžoring-sportrodus vägesti Jurii Čižkov da toižel sijal oli L’udmila Zenina.
Molembad sportmehed oma Karjalaspäi.
Praznik oli tehtud surel korktusel.
Karjalan eläjad voiba ülendadas, miše meiden mal tehtas mugoižid hüvid da tarbhaižid azjtegoid.
Ved’ kaik se andab nügüd’läižile ristituile el’geta, miše mirus paiči internetad da televizorad oma toižed-ki melentartuižed azjad.
Se ühtenzoitab meid londusenke, tundištoitab meiden lapsid živatoidenke da sportanke.
Oliži lujas hüvä, miše mugoižid azjtegoid oliži enamba!

Vilukun 18.
päiväl erazvuiččiš mirun maiš praznuitas Lumen päiväd.
Nece praznik om völ ani nor’.
Se sündui Rahvazkeskeižen suks’sportan federacijan abul vodel 2012.
Sen pätegend om mel’dütoitta rahvast tal’vsportaha.
Ei muite necil päiväl jo tuli tradicijaks tehta erazvuiččid sportfestivalid, konkursoid, voibuid kut lapsiden, muga aigvoččiden-ki täht.
Tal’veline Karjala nece om čoma agj aktivižen tal’vsportan da -lebun täht.
Hoštai pehmed lumi päiväižen sädegiš, pakaine, verez il’m – kaik nece abutab sada ihastust lebus Karjalas tal’vel.
A tal’vsport vahvištoitab tervhut i andab eloväged.
Pühäpäivän äjad petroskoilaižed unohtiba televizoroiš, planšetoiš, tedomašinvändoiš i tuliba lebaidamhas ičeze kanzanke Lumen praznikale.
Karjalas mugoine praznik tehtihe ezmäižen kerdan.
Petroskoiš se mäni läz Gorka-ilotuzkeskust.
Necil päiväl oli čoma sä, irdal oli läm’, sikš praznikale kerazihe äi rahvast.
Oli äi kanzoid.
Kaikil oli hüvä mel’, aigvoččed iloitelihe ühtes lapsidenke.
Hö tegiba lumiukoid, vändiba lumižil, štarguiba vatruškoil.
Lumen päiväks lidnan eläjiden täht oli tehtud melentartuine ilotuzprogramm.
Tehtihe kanzestafet, sportkonkursoid, miččihe ühtni enamb 100 kanzad lapsidenke.
Mugažo praznikprogrammaha mülüiba velokezrajand, štargund vatruškoil, labirint.
Paiči necidä praznikan adivod voiba ühtneda mastar’- klassoihe, kus heid opetihe hihtta mägisuksil da lumilaudal.
Praznikan aigan tehtihe voibuid mägisuks’- da lumilaudsportan mödhe.
Vägestajad saiba lahjoid da diplomoid, a kaik kanzestafetan ühtnikad – šapkan Lumen päivän muštoks.
Todeks oli melentartušt!
Läksi lujas čoma praznik.
Kaiken päivän kului muzik.
A olijoiden muhud andoiba pozitivad toižile ristituile.
Ühthižed vändod da voibud Lumen päiväl om hüvä sü, miše kerata kanz ühthe.
Meil, lapsil da aigvoččil, om äi ühthižid azjoid, mö kaik navedim iloiteldas i hüvin mänetada aigad, sikš pidab paksumba johtutelda neciš i ühtneda mugoižihe praznikoihe.

Kerdan küläs ühtel mužikal reboi zavodi vargastelda kanoid.
Ak sanub-ki mužikale: – Teravas meil ni üht suugad ei linne.
Patrakejevna kaikid kanoid kandišeb.
Ota oružj da mäne mecha, löuda reboi da riko se.
Oti mužik oružjan, kucui koirid da läksi mecha ecmaha reboid.
Eci hän reboid, eci, lopuks nägeb: mecas seižub mägi, a mäges om kaidud uru, a uruspäi reboin pä nägub kaik höunhiš.
Mužik sid’-žo oti oružjan, metihe da ambui.
Naku tuli lop reboile.
Koirad tacihe riktud reboinnoks i vediba sen uruspäi.
Mužik pani reboin sel’gha i läksi kodihe.
Astui-astui, äkkid edes hän nägišti emätedrižiden poigveh.
Tahtoi möst otta oružjan, no jäl’gmäižel kurol meletaškanzi: ”Pidabik emätedrižid rikta?
Ved’ penikaižed völ oma”.
Hänele tegihe lujas žal’ emätedrižid, i nimidä pahad hän ei tegend niile.
Läksi tedme edemba.
Astui äjak-se metrad, äkkid nägišti ranitud tedrad.
Suug oli kattenu, nikut-se ei voi leta: jokseleb tehutme, eskai pal’hil käzil tabata sidä.
Tahtoi möst otta oružjan, no jäl’gmäižel kurol meletaškanzi: ”Om-ik hüvä rikta läžujad lindud?
Tervnegaha da elägaha se”.
Muga ei tegend-ki nimidä pahad tedrale, läksi edemba.
Astui-astui, äkkid penzhiden keskes nägišti čudokahad živatad: pedr – ka ei ole pedr, hebo – ka ei ole hebo.
Kacuhti tarkašti – nece om hirb!
Naku mitte saliž!
Tahtoi otta oružjan da žalleiči živatad.
Jäl’gmäižel kurol meletaškanzi: ”Omik hüvä mugomad čomad živatad rikta?
Elägaha se!”
I hirb joksi mecha.
Äkkid mužik nägeb: te om tundmatoi, sija ani veraz!
Seižui äjak-se aigad, kacuhti erazvuiččihe polihe i edemba läksi.
A mec tegihe kaik sagedambaks, ma jaugoiden al – kaik samlokahambaks.
Teravas pimenzui i mužikale nimidä ei jä, vaiše ku išttas kandole da pipkutada trubkad.
Muga hän tegi-ki.
Lebaižihe sihesai, kuni ei nägištand, miše puiden taga lämoihut pil’kištab.
Mužik sid’-žo libui kandolpäi i läksi sinna, kus lämoihut paloi.
Astui-astui, lopuks tuli vanhanno pertinnoks.
Nägišti, miše verai om avoin, i tuli pertin südäimehe.
Pertiš oli kodikaz honuz, honuses seižui sur’ stol, puhthan stolan taga ištuiba dedoi da baboi.
Dedoil oli todesine bard samlospäi, sobad todesižespäi tohespäi, jaugas – virzud heinäspäi.
Baboi kezerzi vauvast langad, a rindal kangazpuil oli kangaz, mitte nahodi puhthaze hoikaha toheze.
Kuni mužik kacli kaiken, dedoi sanui hänele laskval änel: – Ala varaida, poigaine, proidu.
Segoid-ik mecha, a nägub, pidab sinei meil öduda.
– Ka, segoin, – sanui mužik.
– Hüvä oliži öduda teil, ku voib.
– Mikš ei sa, ödu!
Ištte, lebaite.
Sinä, nacein, lujas väzuid: žalleiči minun emätedrižid, žalleiči minun läžujad tedrad, hirbed-ki žalleiči.
A reboid rikoid, ka ala holdu.
Se amu jo ei kundelte mindai: kaikid söi, ken oli hondemb sidä.
Ka sinä ala huiktelde, ezmäi kaiked pidab söda.
Mužik kacuhti ümbri: mitte čud om, stol om jo kattud!
Tohesižed staucned oliba täuded erazvuiččid mecan lahjoid: jablokoid, mustikašt, manzikašt, babarmod, muraškod.
Sid’-žo seižui tohesine nökič vasanke.
Sö da jo, kuverz’ tahtoid.
– Sö-sö, – adivoičeti händast baboi.
Spasiboiči heid mužik, ištuihe stolan taga, oti jablokan, söi marjoid, räpsaiži vasad tohesižes nökičuspäi.
Räpsaiži i mujab: nece ei ole vas, a maged koivvezi.
Mužik söi külläks i sanui: – Spasib teile.
Kaik parembaks kändihe, a minäse, toden sanuda, varaižin.
– Ka midä sinä, poigaine, – sanui dedoi, – mö kaikile hüvile ristituile abutam.
Homendesel, konz mužik libui, dedoi sanui hänele: – Naku om päidunu jo.
Nügüd’ sinä void tönduda matkaha.
A miše möst ed oliži segoinu, minä sindai kaimdan.
Dedoi sanui necen, pani päha tohesižen šapkan, jaugha – tohesižed virzud da päle tohesižen kaftanan.
A baboi andoi mužikale tohesižen korobaižen i sanui: – To nece korobaine ičeiž akale lahjaks da sanu: ”Mecemäg andoi”.
Hän sinai, nacein, mugažo om hüvä ristit.
– Hän, kut minä-ki, navedib živatoid da linduid, – sanui vastha mužik i spasiboites heid töndui matkaha.
Ehtaks Mecižand toi mužikad sile tahole, kuspäi lujas hüvin nägui külä.
Hän seižutihe i sanui: – Nügüd’ sinä üksnäiž lähted.
Nimidä pahut sinunke ei tehte.
I edel ku mužik tahtoi spasiboita händast, dedoi kadoi, kuti man alle lanksi.
Tuli mužik kodihe i andoi akale korobaižen.
A necil homendesel ak oli pahoiš meliš: vaiše ühtel sil’mäl kacuhti korobaižehe.
Jäl’ges avaiži sen, nägišti, miše korobaižes om vaiše koume kuidud jüväd, i taci sen ühtes jüvidenke iknaha.
A jäl’ges sanui: – Mitte tarbhatoi lahj, pidi-ik se mecaspäi toda.
– I möst zavodi rata.
Sigä, kuna lanksi tohesine korobaine, jo kuverdesse päiväs päliči kazvoi čoma koivuine; a sigä, kuna lanksiba kuidud jüväd, kazvoi koume jäblon’pud, miččed jo necil sügüzel andoiba magedoid ploduid.

Festival’: Lapsed ozutiba ičeze mahtoid vepsläižes pajos da kargus.
Jo toižen kerdan Šoutjärves mäni muzikfestival’ ”Pajokeraine”.
Se kerazi lapsid Kalagen, Šokšun, Šoutjärven školišpäi da lapsiden päivkodišpäi.
Meletadihe tehta se Rahvazkeskeižel kodikelen päiväl.
Necil vodel erasiden jügedusiden taguiči festival’ tariž oli sirtta.
Laske vähäižen möhemba, no kaik-se ”Pajokeraine” pidätihe.
Täl kerdal lapsed paniba völ enamba vägid festivalin vaumičendaha.
Ved’ kaikuččen voden hö saskeleba uzid tedoid da mahtoid, sikš kazvab-ki taht ozutada ičeze satusid toine toižele.
Om melentartušt ozutada midä-se ut, miše ei tošttas.
Šokšun školas vepsän kelen opendamine zavodihe muloi, a lapsiden päivkodiš vaiše necen voden augotišespäi.
No lapsed surel tahtol opendaškandeba vepsän kel’t.
I om sel’ged, miše heile mugažo tuli taht ozutada adivoile, mihe hö openzihe neciš aigas.
Pidab sanuda, miše Šokšun školan lapsed ezitiba ičtaze lujas korktas.
Ei hubemba eziniba toižed-ki lapsed.
Täl vodel pajo- da kargezitusiden täht oli valitud mecan tem.
Lapsed pajatiba londuses, mecživatoiš.
Hö ozutiba londusen änid, kargaižiba kuti ojaižed da mecaneläjad.
Festivalin tegijad pätiba, miše necil vodel festival’ pidab omištada 110-vodele Vasilii Kononovan sündundaspäi.
Lapsile pidab teta da muštta mugošt tetabad horeografad, kudamb ülenzoiti vepsän rahvast.
Festivalin augotišes kaikile oli ozutadud tetab vepsläine ”karg luzikoidenke”, miččen hän tegi Kanteleansambl’an kargnikoidenke.
Paiči lapsid päivkodišpäi ”Pajokeraižehe” ühtniba openikad koumandespäi seičemendehesai klassahasai.
Pälahjan žurijouk andoi Kalagen školan Ilokahad lapsedkollektivale (ohjandajad: Ol’ga Mironova da Tatjana Mehannikova).
Lapsed ozutiba, kut ende neiččed da prihad kävuiba besedoile.
Hö ozutiba ei vaiše hüvid kelen tedoid, no artistan mahtoidki.
Kacujad-žo nimitiba parahimaks Šoutjärven lapsiden päivkodin kollektivan ”Marjaine” (ohjandajad: Ol’ga Kokorina, Ales’a Anušenkova, L’ubov’ Kiprijanova).

Uhokun 19.
päiväl Sankt-Peterburgas ITAR TASS-press-keskuses oli tehtud online-press-konferencii.
Se oli omištadud Rahvazkeskeižele kodikelen päiväle, mitte praznuitas uhokun 21.
päiväl.
Nece voz’ om nimitadud Literaturan vodeks, sikš ezmäi kaiked pagin oli literaturas rahvahaližil kelil: kirjoiš, openduzkirjoiš, painusiš.
Paginaha ühtniba Paginkluban vedäi Larisa Čirkova Petroskoišpäi, P’otr Suren nimel antropologijan i etnografijan muzejan tedomez’ Ol’ga Kon’kova, Piterin agjan rahvahaližkeskeižiden kosketusiden komitetan pämez’ Mihail Lebedinskii da Siktivkaran universitetan ezitajad.
Press-konferencijan ühtnikad starinoičiba rahvahiš, kudambad eläba Venäman Ö-bokal, neniden keliden kaičendas, siš, miččiš oloiš om kaikutte kel’ i kut valdmehed tugedaba vähäluguižid igähižid rahvahid.
Nügüd’ Piterin agjas eläb koume igähišt vähälugušt rahvast: vodjalaižed, ižorilaižed da vepsläižed.
Kut sanub Ol’ga Kon’kova, vepsän kel’he Piterin agjas anttas sur’t homaičust i lujas äjan tehtas sen kaičendan täht.
Kaikid hubembad azjad oma vodin kelel.
Jäl’gmäižen rahvahan kirjutamižen mödhe vaiše 64 mest lugeba ičtaze vodjalaižikš, Piterin agjan küliš eläb 19 mest, niišpäi vaiše 4 mest mahtab pagišta kodikelel.
Azjad ižoran kelenke oma parembad, iče ižorilaižid-ki om enamba – 264 mest.
No niid, ked pagižeba kelel, om vähemb 20 mest.
Ka, toižes polespäi, situacii kelenke om jüged, no toižes polespäi, kut meletab Ol’ga Kon’kova, om toiv parembaha.
Piterin agjas hüvin tugetas igähižid rahvahid.
Tehtas kel’kursid, paindas kirjoid, erazvuiččid abukirjoid, sädas mul’tfil’moid kodikelil.
Nügüd’ radab programm, mitte om omištadud igähižile rahvahile.
No kut sanub Mihail Lebedinskii, paksus igähižiden vähäluguižiden rahvahiden kelihe ozutaba melentartušt toižiden rahvahiden ezitajad, kudambad tahtoiba el’geta kul’turad da rahvahaližid tradicijoid.
Ka, tämbei om voimuz pätta igähižiden rahvahiden problemoid, popularizoida kul’turad, kaita kelid.
No päazjse om siš, miše ristituil pidab sündutoitta melentartust ičeze rahvahan kul’turaha da kelehe, miše hö voižiba antta niid toižile sugupolvile.
Vepsän kelen opendamižes Karjalas da vepsänkeližes literaturas starinoiči Larisa Čirkova.
Tägä vepsän kel’t opetas nelläs školas da koumes päivkodiš.
Tehtas fil’moid, paindas kirjoid vepsän kelel kut lapsiden, muga aigvoččiden-ki täht, openduzkirjoid, vajehnikoid, Kodima-lehtez, Kipinä-kulehtez, Verez tullei-al’manah.
Päazjas kaik painused paindas Rahvahaližen politikan ministerstvan regionaližen programman rahatugen abul.
Mugažo vepsänkeližiden kirjoiden painamižes äjan abutab suomalaine Juminkeko-fond, mitte om Suomen Kuhmo-lidnas.
Komi Valdkundas školiden 96 procentas komin kel’t opetas kut kodikel’t i kut valdkundališt kel’t.
Vaumitadas komin kelen opendajid, paindas literaturad, vajehnikoid, lehtez, al’manahoid, openduzkirjoid.
Kut Piterin-ki agjas, tehtas mul’tfil’moid.
Kaikišpäi nägub – komin kel’ om korktal kehitoitandtazal.
Kaikuččel rahvahal oma ičeze sabustused kelen kaičendas da kehitoitandas.
Olgha ned pened vai sured, no ned oma.
Kel-se om ani huba azj kelenke i läz ei ole pagižlijoid kodikelel, a kel-se, vastkarin, kel’t opetas kut kodikel’t i kut valdkundališt.
Mi koskeb vodin da ižoran kelid, ka ei sa putta nadeimatomusehe.
Toiv kaiken om.
I om hüvä, miše kaikuččel rahvahal oma mugomad ristitud, kudambad ei antkoi kelile sambuda.

Vastuz: Karjalaižed, vepsläižed da suomalaižed kodviba ičeze tedoid Kalevalas.
Täl vodel täudui 180 vot siš aigaspäi, konz läksi eloho Kalevalan ezmäine painuz.
Necikš sureks päivmäraks Karjalan pälidnas oli tehtud äi erazvuiččid azjtegoid.
Ühten mugoižiš azjtegoišpäi oli Kalevelan uden painusen prezentacii, mitte mäni Karjalan Rahvahaližes kirjištos.
Kalevalad voib lugeda 60 kelel.
Se oli jo kätud vepsän kel’he, sid’ karjalan kelen lüdin da livvin paginoihe.
Uz’ Kalevalan painuz läksi karjalan kelen pohjoižpaginal.
Kändandan tegi Raisa Remšujeva, tutaban karjalaižen starinoičijan Anna Remšujevan tütär.
Vitalii Dobrininan kuvad čomenzoitiba Kalevalan.
Keväz’kun 1.
päiväl Karjalan Rahvahaližes muzejas mäni intellektualine vänd, mitte oli omištadud Kalevalan temale.
Sihe ühtni 5 vändjoukud: vepsläižed, suomalaižed, Baltianmeren-suomalaižiden keliden da kul’turan kafedran üläopenikad, karjalaižed-livvilaižed da Vauktan meren karjalaižed.
Pidab sanuda, miše kaik joukud lujas hüvin vaumičihe vändoks.
Äjad sanuiba, miše völ kerdan lugiba Kalevalan, johtutiba kaikid kirjan pähengid da tarkišteliba Kalevalan tegendan istorijad.
Meiden vepsläižiden jouk edel vändod tegi ližavastusen Paginklubas.
Sen ühtnikad vajehtihe toine toiženke ičeze tedoil Kalevalas.
Lopuks oli valitud vändjouk vepsläižiden ezitajilpäi.
Joukuhu mülüiba: LarisaČirkova, Irina Sotnikova, Natalia Silakova, Galina Lokkina, Sergei Minvalejev, Zoja Malikova.
Sid’ vändon aigan vepläižiden joukuhu tuli völ kaks’ mest – Jurii Čirkov da Jegor Karjalaini.
Vänd oli terav.
Ühtnikoiden väged oliba ühteiččed.
Kaik vändajad napernas vaumičihe necikš azjtegoks erasid päivid.
Küzundad koskiba kut Kalevalan südäimištod, mugažo istorijad-ki, oliba sädandtegendad-ki.
Rat’kaigan vändjoukuile oli taritud ühtneda teatrozutelusehe.
Tahtnikad voiba olda Kalevalan pähengiden roliš.
Mugažo vändon aigan kantelen vändajad ihastoitiba ühtnikoid čomal muzikal.
Oli lujas melentartušt süveta sarnaližehe Kalevalan miruhu.
Kut kaiken-ki vändos oli tärged ei vägestuz, a ühtnend sihe.
Vändon lopus joukuiden ühtnikad jagoihe ičeze tundmusil.
Kaik hökkähtiba, miše vänd oli melenartuine.
Ühtnikad sanuiba toivon, miše se tuliži Kalevalan päivän praznuičendan tradicijaks.
Enamba balloid vändos sai karjalaižiden-livvilaižiden jouk.
Kaik ühtnikad saiba muštoks lahjoid.
A vändon jäl’ghe heiden täht oli tehtud tundištoituzmatk ozuteluzzalas, mitte om omištadud Kalevalan eposale.

Ezmäine mul’tfil’m vepsän kelel läksi eloho necen voden augotišes.
Sidä voib kacta kaikutte tahtnik joudajas päzundas internetas.
Mul’tfil’m tuleb mel’he kut lapsile, muga aigvoččile-ki ristituile.
Paiči sidä se tuleb hüvän abunikan vepsän kelen opendamižes.
Ved’ kaik lapsed navediba kacta mul’tfil’moid.
Heile ei ole tärged, miččel kelel kacta niid.
Kaik om sel’ged pähengen tegoišpäi.
No homaičemata mul’tfil’man kacmižen aigan miččed-se sanad tartuba lapsen päha.
Mul’tfil’man nimi om ”Mižik da kurged”.
Sen pohjaze oli pandud kaks’ sarnad, miččed oli änetadud völ 1961 da 1981-vozil Piterin agjan vepsläižiš küliš.
Sarnad oli starinoitud keskvepsän paginal.
Necil-žo paginal oli änetadud mul’tfil’m.
Sarnan änitai om Galina Baburova.
Mul’tfil’m oli tehtud Piterin agjan Igähižiden rahvahiden keskusen abul.

Irina Jurjevna Vinokurova om üks’ tetabišpäi tedomehišpäi, kudambad oppiba vepsläižid.
Hän oppib vepsläižiden hengišt kul’turad, vepsän rahvahan kalendarid, veroid da uskondoid – tegeb suren panendan vepsläižiden etnografijan oppindaha.
Om sündunu opendajid en kanzaha Irina Vinokurova om sündunu opendajiden kanzaha.
Hänel om vepsläižed jured.
Hänen mamoi Galina Bogdanova, istorijan tedoiden kandidat, sündui Šimjärv’- külähä, oli vepsläine.
Hän radoi Venäman tedoakademijan Karjalan tedokeskusen Kelen, literaturan da istorijan institutas, istorijan sektoras, a jäl’ges docentan Petroskoin valdkundaližes üläopištos istorijan tedokundal.
Irina Vinokurovan dedoi mamoin polespäi Nikolai Bogdanov oli üks’ ezmäižišpäi vepsläižišpäi tedomehišpäi, kudamb vodel 1930 ühtni vepsän kirjkelen tegemižehe.
Hän ezmäižen Venämal kirjuti dissertacijan vepsläižiden polhe.
Irina Vinokurovan tatoi Jurii Bašnin sündui Andrejevskoje-külähä, Kostroman agjaha.
Hän radoi Karjalan pedagogižes institutas, filologijan tedokundal, oli filologijan tedoiden kandidatan.
Eriži pidab sanuda Irina Vinokurovan velles – Mihail Bašnin-runoilijas.
Hän kirjuti runoid venän da vepsän kelil.
Vodel 2003 oli paindud hänen runokogomuz ”Vanh zirkul”.
Runolii omišti runoid kodimale, vepsläižile külile, niiden problemoile.
Openduzvoded Iče Irina Jurjevna lopi Petroskoin keskškolan № 30.
Hänen mamoi nevoi hänele jatkata dedoin tegendad – oppida vepsläižid.
I Irina Vinokurova päzui opendamhas Piterin valdkundaližehe üläopištoho, istorijan tedokundan etnografijan da antropologijan kafedrale i lopi sen vodel 1977.
Opendusen aigan hän jo aktivižesti ühtni etnografižihe tedotundištoituzmatkoihe: kerazi materialoid Altajan eläjiden, eskimosoiden, venälaižiden, tatarilaižiden da äjiden toižiden rahvahiden keskes.
Omišti elod tedole Vodelpäi 1977 Irina Jurjevna zavodi rata Venäman tedoakademijan Karjalan tedokeskusen Kelen, literaturan da istorijan institutas fol’kloran da etnografijan sektoras Petroskoiš.
Han sai noremban laborantan radsijan.
Päliči kümnes vodes hän radoi tedoradnikan, a vodel 1991 tegihe vanhembaks tedoradnikaks.
Vodel 1988 Irina Vinokurova polesti dissertacijan, miččen tem oli ”Календарные обычаи, обряды и праздники вепсов (конец XIX – нач.
XX в.)”, i sai tedomehen arvnimen.
Irina Jurjevna ühtni erazvuiččihe projektoihe, miččed oli omištadud suomalaiž-ugrilaižile rahvahile.
Vodel 2004 hän ühtni Vepsän sai-fil’man tegemižehe, kirjuti kinotarinoid erasihe veroihe, andoi konsul’tacijoid.
Vodespäi 1993 Irina Jurjevna openzi etnografijad Petroskoin valdkundaližes üläopištos: lugi lekcijoid i tegi openduzradod Karjalaižiden da vepsläižiden etnografii-teman mödhe.
Nügüd’ hän radab ohjandajan etnologijan sektoras.
Äjiden kirjoiden da tedotöiden avtor Irina Vinokurova om äjiden kirjoiden da tedotöiden avtor.
Kaikid tetabamb hänen tö om ”Животные в традиционном мировоззрении вепсов”, miččen hän kirjuti vodel 2006 doktoran arvnimen polestamižen täht.
Nece kirj om tegijan tedotöiden sur’ kogomuz, miččehe mülüba levedad rahvahan elonveron kul’turan tedo-oblastid.
Sen ližaks, necen kirjan pohjal oli tehtud fil’m ”Živatad vepsläižiden elos”.
Mugažo hän kirjuti openduzkirjan vepsläižiden etnografijas da enciklopedijan ”Вепсская мифология”.
Nece enciklopedii völ ei ole paindud, no se linneb Irina Vinikurovan pätedotöks i, voib olda, sil linneb völ suremb sabutuz, mi hänen tetabal kirjal ”Животные в традиционном мировоззрении вепсов”.
Lopuks minä tahtoin sanuda, miše Irina Vinokurova om tehnu arvokahan panendan vepsläižiden etnografijan oppindaha.
Äjad üläopenikad, aspirantad, tedomehed i toižed ristitud kävutaba hänen töid.
Nügüd’ minä olen aspirant i Irina Jurjevna om minun tedo-ohjandai.
Minä paksus kävutan hänen töid kirjutades ičein dissertacijad i kundlen hänen melevid nevondoid.
Täl vodel keväz’kus Irina Vinokurova praznuiči ičeze jubilejan.
Tahtoin ozatelda händast i toivotada vahvad tervhut, ozad, surid satusid elos da rados!

Hoštai päiväine lämbiti pardesižen pertižen katusen, mitte seižui keskel pen’t pallištod.
Ümbri pallištos kazvoiba nored pedajad.
Kaik, mi oli kattud lumudel, hošti päiväižel.
”Kidž-kidž” – kului, i pedaižomaspäi hihti uk kodiš tehtud levedoil suksil.
Nece oli Jehim-mecnik: hän azotihe, sikš ku hoštai päiväižel lumi kuti sogenzoiti händast.
Hänen koir, kudamb joksi hänen jäl’ghe, veslas nutaškanzi i joksi edel ižandad pertižennoks.
Hihtäjan päs oli pehmed ombeltud reboin nahkaspäi šapuk.
Toine šapkan korv oli kinktas sidotud šapkaha, a toine ripui kuti koiran korv.
Konz Jehim sirdi šapkan tagarajale, nägui päivitadud kulmihesai mod da vauged harv bardaine.
”Sadus vai linmal joksenzi koir...”
– Jehim pajati, i muhahti bardaha.
Jehiman änele joksi koumekuine kužu, nutoizi kaks’ kerdad, joksi tagaze i peitihe pordhiden alle.
”Händan lendi, hajuzi – kaik midä voi tehta”, – lopi Jehim pajon.
Hän heiti suksed i pani ned pertid vast.
Miše puhtastada kangad lumespäi, kolahtoiti jaugal da toižel seinäha, sid’ oti kadagvastan, pühki lumen kangoilpäi, avaiži verajan da heikahti.
– Nastoihut, nece minä olen, Jehim.
Oh, mitte sä om tämbei...
Nägub, miše pigai tuleb keza.
Om jo läm’.
Kut sinä minuta tägä olid?
Hän ei varastand, kuni hänele anttas vastust, haškahti pertihe.
Pertiš seižui magaduzsija, a sen päl ripui pen’ jumalaine.
Jehim riputi fufaikan varnaha, heiti kangad jaugaspäi i sanui möst: – Nastoihut, a Nastoihut, midä vaitti oled?
Ala pöl’gästoita mindai.
Vastha, kusse päčin taga, mi-se kubaidaškanzi i kului ”mö-mö-mö”.
– Oled hengiš, ka om čoma-ki.
I-ka, minä, urad, jo midä vaiše en meletand, – ihastui Jehim.
Sid’ hän haškahti samvarannoks i pani sihe truban.
A jäl’ges sanui möst: – Sinei oliži hüvä olda pedaižomas, pigai läžund lopižihe-ki.
Ka en voi vedä sindai sinna, ei ole väged.
Jehim pani zel’l’heinid da jurid astijaha, valoi sihe hulad vet i saupsi ruzul.
Pertiš mujuškanzi heiniden hajul.
Päčin taga möst ken-se šobaidaškanzi, hengiškanzi.
– Tirpa, tirpa vähäine, izo, – pakiči Jehim i mäni ruzukogonnoks, mitte oli päčin taga.
Ruzukogospäi oigenzi hänennoks kärzaižen nor’ suriden sil’midenke da pit’kiden ripsuidenke pedrvaza.
Vanhan ukon käzi silitoizi pedrvazad pädme, i se kubahti ladides libuda, sirdeleškanzi kabjoil.
– Kuna, kuna sinä, Nastoihut, rigehtid?
Kac, kut vac-se om rebitadud.
Libud, ka kaik kiškad-ki lankteba südäimespäi.
Pedrvaza nolouzi Jehiman kät.
Madalan iknan irdpolespäi ozutihe koiran kärz.
Se libui übusele, mitte oli iknad vast i činktes kacui stöklan tagapäi.
– Ruzav, tüništu, ika murendad stöklan.
Kac, mitte om valdaline, ei kundelte nikut.
Ole vaitti!
– Jehim iški nürkul lavadme.
Pedrvaza säraidaškanzi.
– Nastoihut, ala varaida, nece minä iškin, miše Ruzav kundliži mindai.
Ika uradiškandeb, ei anda sanuda vajehtki.
– Jehim libui kombuilpäi, mäni otmaha heinlent da völ oti stolalpäi bankaižen, miččespäi hajusti surel da pahal živatal.
Ded avaiži bankaižen i haju päzui kaiked pertidme.
Pedrvaza vedouzi nenasäl’gmil, i haju kuti täuti kaiken hibjan.
Pedrvaza saupsi varuspäi sil’mäd.
– Midä sinä, izo pedraine, ala varaida.
Nece ei ole kondi, nece om vaiše sen razv!
– Jehim vedouzi Nastoihuden nenasäl’gmiš i se avaiži sil’mäd.
Nu, midä, eläbzduid?!
Jehim oti bankaspäi voižet i voidaškanzi čapatesen vacal, a iče pagiži: – Minä rikoin kondjan ani kanman Iljan päiväd.
Lihan andoin heimolaižile, a ičelain sulazin razvad.
Kac, kut om: kondid jo ei ole amu hengiš, a razv om zel’l’an sijas.
Konz voidad jodal, vaiše pakutab i čapatesen röunad muga jäba-ki, a konz voidad razval – pakutab, pakutab da čapatez sauptase da muga, miše ed homaiče-ki, miše se oli konz-se.
Mindai viž vot tagaze kondi peksi, ka minä hänen razval spravimoi-ki.
Küläs sanutihe, miše Jehim ei ole eläi, – uk vaikastui vähäižeks, nacein, muštli, midä oli viž vot tagaze, a nügüd’ kacu, käzi om kuti uzikoine.
Jehim kaiken sanui da sanui, miše pedrvaza unohtaiži kibun polhe, a iče voidi hajukahal razval čapatesen.
Sid’ pani čapatesele marl’ad da kingiti sidä plastiril.
Kosketi sormel – om-ik viluganu heinlem’ i sirdi astjan hahkan kärzaižennoks.
Nastoihut lipsaiži kerdan, vaiše ei joškand enamb.
Siloi Jehim tabazi kärzan da vedouzi ičezennoks i valoi suhu vähäižen.
Konz živat lainzi, uk valoi möst.
Konz kaik oli jodud, Jehim sanui: – Ho, mitte oled, čoma neičukaine!
Öl jotan völ kerdan.
A homendesel joksenden ezmäižele lüpsandale, täs rindal, pedaižomas päliči om živattannaz.
Jotan lämäl maidol.
Da mänen völ Glašannoks, otan heinäižid.
Nu, magada, magada!
Uni om parahim zel’l’.
– Jehim siliti Nastoihut lühüdadme karvaštme.
Päiväine jo laskihe.
Ruzav hüppi iknan taga, nutoizi i mäni pordhiden alle ičeze kužunnoks.
Jehim andoi söda koirile-ki.
Öl, venudes palatil, Jehim kacui, kut kudmaine läksi mecan tagapäi i ujui taivhastme, kacuhti magadajan pertižen iknaha.
Laval, ruzuiden al šobaiži Nastoihut.
Jehim, venudes sel’gäl, burboti laskvas än’heze, kuti pajati kättepajon pedrvazale: – Uinda-magada, Nastoihut.
Kaik linneb hüvin.
Eläd minunno, tegem sarajan...
Ala käregande ristituiden päle...hö oma erazvuiččed – oma hüväd, oma hubad-ki...
Tervned, varu lopiše, pästan sindai valdale...
Kaik linneb kut tarbiž...
Uinda-magada, Nastoihut.
Necil öl kudmaine kacui hätken pertižen iknaha – nacein tahtoi tedištada, mil erineba hüväd ristitud hubišpäi.
A voib olda, vaiše žalleiči ranitud pedrvazad.
Ken sidä tedab, kudmašt-se...

Täl vodel 15.
uhokud tutabale karjalaižele tedomehele, kändajale, runoilijale Armas Mišinale täudui 80 vot.
Armas Mišin om sündunu Pustoška-külähä Piterin agjaha, a vodel 1949 nece čudokaz da lahjakaz mez’ tuli Karjalaha Sibirin Omsklidnaspäi.
Vodel 1954 oli paindud hänen ezmäižed runod.
Armas Mišin kirjutab runoid kut venän, muga suomen kodikelel-ki.
Om paindud äjak-se runokogomust venän da suomen kelil.
Armas Mišin om tetab kaikile ičeze kändmižil suomen kelespäi venän kel’he.
Hän om kändnu äi erazvuiččid Karjalan da Suomen kirjutajiden töid.
Mugažo hän om üks’ Kalevela-eposan uden kändmižen kändajišpäi.
Armas Mišinal om völ lujas äi erazvuiččid tituloid.
Hän om filologižiden tedoiden kandidat, Kirjailijoiden ühtištusen ühtnik, erzvuiččiden premijoiden laureat, arvostadud Venäman da Karjalan kul’turan radnik, Sebrusen ordenan kavaler...
kaiked ed muštaki!
Ozatelemaha Armas Mišinad Rahvahaližehe kirjištoho tuliba sebranikad, ühtradnikad, hänen sädandradon navedijad.
Literaturehtal kirjailijan sündundpäiväks oli ezitadud uz’ avtoran lirine runokogomuz suomen kelel ”Nelja kotimaata”, mitte oli paindud Periodika-paindištos Juminkeko-fondan rahaabul.
Nece kirj tuli arvokahaks lahjaks runoilijan täht.
Armas Mišin arvostab literaturad rahvahaližil kelil, hänen südäimehe om vepsläine runo- da proza-sana.
Hän oli ezmäižen, ken kundli äjid runoid, miččed om kirjutadad vepsän kelel.
Mö ozatelem necidä hüväd, melekast, avonašt mest jubilejanke da toivotam hänele uzid meletusid, avaidusid, hengen libutandad, tervhut, ozad da hüvid sebranikoid!!!

Olimpiad: Openikad ozutiba ičeze kel’tedoid da mahtoid.
Joga voden jäl’ghe keväz’pästusid openduzministerstv tegeb karjalan, vepsän da suomen keskregionališt olimpiadad.
Muga oli necil-ki vodel.
Sulakun 4.
päiväl lapsed Petroskoišpäi, Karjalan valdkundan rajonoišpäi da Piterin agjaspäi kerazihe Petroskoihe, miše ozutada ičeze kel’tedoid da mahtoid.
Necil vodel olimpiad tehtihe jo ühesatoštkümnenden kerdan i sihe ühtni vižkümne kaks’ openikad.
Nene oliba lapsed, kudambad opendaba karjalan, vepsän da suomen kelid nel’l’ vai seičeme vot.
Olimpiad oli Karjalan openduzmahtoiden institutas.
Lapsid tervehtoitiba openduzministerstvan radnik Natalia Vasiljeva, Karjalan openduzmahtoiden institutan varapämez’ Jelena Bogdanova da Karjalan rahvahan ühtištusen ühtnik Valentina Karakina.
Hö sanuiba hüvid da lämid sanoid olimpiadan ühtnikoile i toivotiba heile satusid kirjutades olimpiadradoid.
Vepsän kelen tundijoid oli kaiked 11 mest.
Nene oliba lapsed Petroskoišpäi, Kalagespäi da Vidlaspäi.
Karjalas vepsän kel’t opetas nelläs školas – Petroskoiš (suomalaiž-ugrilaižes školas), Kalagen, Šoutjärven da Šokšun školiš.
Mikš olimpiadal ei olend lapsid Šoutjärvespäi da Šokšuspäi?
Tedan, miše Šokšun školas zavottihe opeta udes vepsän kel’t kaks’ vot tagaze i sigä völ ei ole lapsid, miččed voižiba ühtneda olimpiadaha.
Šoutjärven školas opetas vepsän kel’t jo äjan vozid.
Ka mikš ei ühtnend ni üks’ openik?
Necen polhe en voi sanuda nimidä...
Olimpiadrados oli kümne erazvuittušt tegod.
Nene tegod tarbiž oli tehta kahtes časus.
Tegoiden keskes oli mugomid, kut kundelta tarkašti tekst da jäl’ges valita vastusid küzundoihe tekstad möto, panda sanad tarbhaižehe formaha, antta vastusid küzundoihe, starinoita kuvad möto i toižid.
Kaik lapsed ladiba kaik olimpiadtegod, vaiše ladiba niid erazvuiččikš.
Kense paremba tegi grammatiktegoid, a ken-se paremba starinoiči, i žuri muga jagoi sijad.
Nelländen openduzvoden gruppas ezmäižen sijan sai Polina Ševčuk Kalagespäi.
Toižen sijan žuri andoi Vasilisa Virolaižele Petroskoišpäi (suomalaiž-ugrilaine škol), a koumanden – Anastasija Jarkojevale Kalagespäi.
Seičemenden openduzvoden gruppas vägesti Vladimir Romanov Vidlaspäi.
Toižen sijan sai Maria Kočerina, koumanden – Arina Ščerbakova.
Molembad neičukaižed oma Kalagen školan openikad.
Kaikile lapsile anttihe sertifikatoid, a olimpiadan vägestajad saiba diplomoid da lahjoid.
Parahimad keliden tundijad ajaba kezal Soumehe.

Vastuz: Karjalan Rahvahaližen politikan ministerstvan radnikad pagižiba tehtud rados da sanuiba ičeze planoiš vodeks 2015.
Kaikuččen voden Karjalan Rahvahaližen politikan ministerstv tegeb vastusid Karjalan valdkundan igähižiden rahvahiden sebroidenke.
Jäl’gmäižel keväz’kun päiväl mugoine vastuz mäni vepsläižidenke Petroskoiš, Periodika-painištos.
Vastusele tuliba Rahvahaližen politikan ministr Andrei Manin, varapämez’ Jelizaveta Haritonova da ministerstvan radnik Jevgenija Šustova.
Vastusen aigan Vepsän kul’tursebran ezitajad tundištoitihe kaikiden azjoidenke, miččed oli planiruitud da pästtud eloho ministerstvan rahatugel muloi.
Pagištihe mugažo planoiš necikš vodeks.
Jelizaveta Haritonovan sanoiden mödhe männu voz’ oli tozi satusekaz vepsän rahvahan täht.
Karjalan valdkundan büdžetan rahatugel oli sädud vepsläižiden kirjoiden, lehtesiden tegemine da painamine.
Läksi eloho Valentina Rogozinan runokirj lapsile, kogonaižen voden paindihe Kodima-lehtez, Kibin-kulehtez da Verez tullei-al’manah.
Karjalan, Vologdan da Piterin agjan vepsläižed tegiba erazvuiččid ühthižid azjtegoid: konferencijoid, praznikoid, festivalid kut lapsiden, mugažo vanhembiden täht.
Niiden keskes oma Elonpu-praznik, Pajokeraine-festival’, kaks’ konferencijad Šoutjärven muzejas da äi tošt.
Ei jänugoi homaičemata školad-ki, kus opetas vepsän kel’t.
Oli osttud koume komplektad än’apparaturad.
Nece abutaškandeb lapsile paremba opeta vepsän da anglian kelid.
Nenid komplektoid ei todud kogonalaze vepsläižihe školihe, no ned varastadas.
Parembaha polehe vajehtihe Karjalan man vepsläižiden kalanikoiden oiktused-ki.
Nügüd’ kaik kalanikad, ked eläba vepsläižiš Karjalan man posadoiš: Šoutjärves, Šokšus da Kalages, oma sanuded ližakvotoid.
Ku ende kaikutte kalanik voi pästta Änižehe vaiše ühten verkon, nügüd’ verkoiden lugumär kazvoi koumehe kerdaha.
Nene ei olgoi kaik azjad, miččed Vepsän kul’tursebr da Karjalan Rahvahaližen politikan ministerstv pästiba eloho muloi.
Rad vepsän rahvahan hüvüdeks linneb jatktud edeleze-ki.
Ministerstvan radnikad starinoičiba ičeze planoiš jo necikš 2015.
vodeks.
Nece voz’ om znamasine voz’ Karjalan man vepsläižiden školiden täht.
Šoutjärven, Šokšun da Kalagen školad praznuičeba 210 vot.
Nece om tozi sur’ da znamasine igä ei vaiše školiden, no mugažo vepsläižiden posadoiden da eläjiden täht.
Ved’ Änižröunan školad oma ühted vanhembiš školišpäi kaikes Karjalas.
Kanman sur’t praznikad kaik školad planiruiba pidäda erazvuiččid azjtegoid: tehta vastusid, konferencijoid, möst avaita istorijan lehtpolid.
Jo redukus Kalag’ varastab adivoid lapsiden sarnfestivalile.
Nece festival’ linneb Kalagen kul’turpertiš.
Kut aigemba-ki festivalile tuleba vepsläižed ei vaiše Karjalaspäi, no mugažo Piterin da Vologdan agjoišpäi.
Kut männudel-ki kezal Šoutjärves tehtas Elonpu-praznik, a kezan augotišes Karjalan man vepsläižed lähteba Elonpu-praznikale Piterin agjaha Vidl-posadaha.
Karjalan rahvahaližen politikan ministerstv tugeb necen ajelusen rahoil.
Kut ende-ke ministerstv jatktab tugeta rahoil parahimid üläopenikoid, ked opendaba vepsän, suomen da karjalan kelid Petroskoin universitetas.
Hüväs openduses kerdan vodes kaikutte openik sab viž tuhad rubl’ad.
Jo läheližes aigas sulakun 20.
päiväl Rahvahaližen politikan ministerstv ühtes Vepsän kul’tursebranke tegeb suren pühän Petroskoi-lidnas.
Tetaban Mark Pimenovan muštoks tehtud muštlaud riputadas pertin seinäle, kus nece mez’ konzse eli.
Muštlaudal linneb kirjutadud, miše sild, mitte ühtenzoitab Lunačarskijan da Kirovin irdad Petroskoi-lidnas, oli tehtud Mark Pimenoval.
Pidab sanuda, miše Mark Pimenov iče oli Šokšuspäi.
Hän oli tetab mez’ Pimenovoiden rodsuguspäi.
Nece oli biznesmehiden, hüväntegijoiden, čomiden sauvotajiden rod, kudamb om tehnu lujas äi hüvid azjoid Petroskoilidnan täht.
Hö sauvoiba jumalankodid, sildoid, lapsiden kodid…
Iče Mark Pimenov oli mugoine bohat mez’, miše hänen rahoile oli saudud Aničkovan sild Piteriš, tehtud seinvahvištused Kronštatas i äi tošt.
Ned nügüd’-ki seižuba ičeze sijoil i oma tarbhaižed rahvahale.
Nügüd’läižile vepsläižile pidab muštta Mark Pimenovan nimi, sikš ku nece mez’ jäti lujas suren jäl’gen istorijaha.
Sulakun 20.
päiväl om znamasine päiv.
Necil päiväl linneb 150 vot Mark Pimenovan surmpäiväspäi.
Sikš necil päiväl planiruitas riputada muštlaud pertin seinäle da tehta sen avaiduz irdal.
Necile pühäle kuctas kaik lidnan eläjad.

Uhokun 24.
päiväl meiden školha tuliba opendajad toižiš školišpäi da pämehed Babajevon agjaspäi, miše pagišta tärktoiš azjoiš.
Ištundan tem oli – ”Kaita vepsläižiden kul’turan da kelen jäl’gestust – radon mahtišt da tulijan aigan nägemusid.”
Ezmäi pämehed oliba vepsän muzejas Pondlal.
Vera Mednikova tegi hüvän tundištoituzmatkan.
Jäl’ges meiden školas adivoid vastsiba vepsän kelel pämez’ L’udmila Nikolajevna Zagul’ajeva, opendajad da openikad.
Meiden opendai Ol’ga Vasiljevna Balaban tegi tundištoituzmatkan školadme vepsän da venän kelel.
Hän ozuti adivoile, miččed oma radhonused, kut mö eläm meiden školas.
Jäl’ges adivoiden täht oli tehtud azjtego ”Adiv kodihe – ihastuz kodiš”.
Ol’ga Balaban oli emäg, ičeze suren kanzanke hän vastsi adivoid.
Necen azjtegon vaumiči toine opendai Jelena Anatoljevna Šalajeva.
Hän oli kodi-ižand, tuli pert’he toižidenke adivoidenke.
Lapsed pajatiba, lugiba sarnoid, pagižiba sän polhe vaiše vepsän kelel.
Adivoile nece lujas tuli mel’he.
Jäl’ges oli ”kehker stol”, miččen avaiži Babajevon agjan openduzministerstvan pämez’ Gennadii Vasiljevič Jevgenjev.
Meiden školan pämez’ L’udmila Zagul’ajeva sanui, miše škol om vepsän kul’turan kehitoitusen da kaičendan keskuz.
Se om üksjaine, kus opetas vepsän kel’t Vologdan agjas.
Necil vodel školale linneb 90 vot.
Opendajad lapsidenke keradaba kodirandan materialad da ühtneba konkursoihe i konferencijoihe, kut školas, muga toižiš-ki sijoiš.
Školas radab Linduižed-fol’klorsebr.
Sen ohjandai om opendai Jelena Šalajeva.
Fol’klorsebras lapsed opendaba vepsän sarnoid, runoid, pajoid.
Sid’ hö ajaba ezinemha, saba kitändkirježid.
Mö radam ühtes vepsän muzejan pämehenke Vera Mednikovanke, kirjišton holitajanke Natalja Nikolajevna Bistrovanke.
Kaikuččel kezal školas om lager’.
Vodel 2009 meil oli vepsän kelen da kul’turan Taimen-tedomatk, miččehe ühtniba lapsed da opendajad toižiš školišpäi.
Pämehiden nevondišt lugi školan radon hüväks, nevoi avaita meiden školas sädajan rahvazjoukun ühtes toižidenke školidenke, miše jatkata kaita vepsän kel’t da kul’turad.
Мeiden lapsed surel tahtol opendaba ičemoi kel’t.
A mö meletam, miše meiden škol avaidab verajan heile edemba-ki.

Ristitud da elo-ozad: Anna Petrovna Gorbačova starinoičeb ičeze noriš voziš voinan aigan da elos voinan jäl'ghe.
Kaik edemba lähteba istorijaha Suren voinan voded.
Siš aigaspäi, konz se lopihe, mäni läz 70 vot.
Nece om znamasine päivmär meiden man istorijas.
Sur’ Vägestuz jäti ičeze jäl’gen kaikuččehe kanzaha, kaikuččehe pert’he, kaikuččehe südäimehe.
Tunduiži, miše kaik om unohtadud.
No ei...
Mušt voinas eläškandeb igän!
Nacein, ei ole ni üht kanzad, kenen elo-ozaha ei tulnuiži žalleičematoi voin.
Tuhad ristitud mäniba läbi voinan jügedusiš, hö oliba näl’gän valdas, tirpiba äi mokičusid.
No hö voiba päzuda voinaspäi i vägestada.
Mö muštam i arvostam kaikid, kenen abul mö da meiden lapsed eläm tämbei mirus.
Kaikuččen vodenke tegese kaik vähemba voinan ühtnikoid da todištajid, ken nägi voinad ičeze sil’mil i voiži starinoita neciš.
Minei tuli sur’ oza pagišta enččen min’oranke Anna Petrovna Gorbačovanke Kalagespäi.
Noren neiččen Anna Petrovna nägi äjan pahad: voinad da elod jäl’ges voinad.
Kacmata sihe, miše elo oli jüged, oli äi hüväd-ki sil aigal.
Om, midä johtutelda.
Hän nikonz ei unohta nenid vozid.
Anna Petrovna om sündunu Kakkarv-külähä 1927 vodel.
Molembad vanhembad oliba vepsläižed.
Mamoi Vassa Matvejevna Barabanova oli Toižegespäi, tat P’otr Andrejevič – Kakkarvküläspäi.
Voinahasai Anna Petrovna ičeze kanzanke eli Kakkarval.
Siloi nece oli sur’ posad, miččehe mülüi koume deröunad: Mitrii, Iid, Kakkarv.
Küläs oli enamb 70 pertid.
Tämbei neciš küläs om vaiše 6 pertid.
Ka ristitud-ki eläba Kakkarval vaiše kezal.
Elo voina ha sai Anna Petrovna johtuteleb, kut hö eliba voinahasai, kus radoiba da miččid radoid tegiba: ”Mö elim nellän kesken: mina, kaks’ vel’t – Vasilii i Kuz’ma, da mam.
Bat’ad mina en mušta – milii oli nel’l’ vot, konz däim bat’ata.
Lopin nel’l’ klassad.
Ezmeiččes klassas openzimįi Kaleigen školas.
Se oli Gološovkal kaks’žiruižes pertiš.
Opendai oli Jevdokija Iljinična Ispolatova.
Toižes klassas openzimįi d’o Kakkarval.
Siga oli aveitud kaks’ školad.
Ühtes pertiš oli ezmeine da kuumanz’ klassad, a toižes pertiš – toine da nellänz’.
Äjan abutim mamale kodid möto: kandišim vet, kävelim heinantegole, tal’vel ajelimįi mecha haugho.
Miil oli ičeze rosanik, ka kazvatim kartofinad, rugišt, ozrad.
Pidim lehman, lambhid.
Mam kazvat’ miid üksnäze, elim bednjas.
Siloi pidi maksta äjan nalogoid.
Kaikuččen voden pidi antta 150 litrad maidod da 40 kg lihäd.
A konz vazad iilä, ka kuspei lihäd otta?
Vai lehm oli maho, siloi i maidod ii olnu.
Muštan, konz lehm ii annu maidod, ka pidi maksta voil.
A void-se pidi ostta.
A kuspei den’gid otta?
Ka siloi tuud’he i teht’he opis’.
Tuud’he kaks’ vai kuume kerdad.
Miil oli ombluzmašin.
Tahtįitihe otta nece mašin, ka mam zavodi lujas voikta, ka mašin i dättihe.
Siloi mam mäni posadaha, rahvaz abutet’he, anttihe vähäižen den’gid.
Sid’ mam ostab void i vöb.
Muga i elim.
Ilod-se ii olnu.
Möhemba kolhozad teht’he.
Mam radįi kolhozas živattanhal.
Muštan völ, konz bat’ kol’, pertiš radnikad ii olnu, ka laukas miile ii anttud liibad.
Miil oli völ höbo, ka mam kävel’ küntta, radįi ližaks völ”.
Kut däim okkupacijas Konz zavodihe voin, Anna Petrovnale oli 14 vot.
”Voinan polhe kulištim toine toiželpäi.
Vanhembad vel’t Vasilijad ottihe armijaha.
Händast otpravit’he Gorkii-lidnaha.
Siga hän radįi sv’azistan.
Sügüz’kus mam radii kolhozas, kacįi lehmid.
Konz zavodihe evakuacii, mam satįi lehmid Himdegehessai, mise hö ii dastaižihe finnįile.
Konz pördihe tagaze, d’o zavottihe evakuiruida miid.
Siloi ved’ radįi rauddorog.
Miile pidi puutta perejezdahassei.
Otim koje-midagi ičezeke.
Ken höbįil, ken dougei läht’he sinna.
Tulim platformannoks.
Panim veščid sile da läksim pristanile, kus miid varast’ barž.
Mi-se oli tehnuze platformanke, i se oli lähtnu relsišpei.
Mö naku i siižutimįi.
A siga jo ampta zavottihe.
Baržal kuulištet’he, i se läks’.
Sid’ mö i däim.
Olim okkupacijas”.
Finnad ii abidįitud miid ”Ehtal nägem – posadas palaba barakad.
Pagastal miide poutiba mugažo školan.
Prihad läksiba kacmaha, kut oma azzjad.
A vastha d’o finnad mänd’he, ken d’ougei, ken motociklįil, ken mašinįil i kaik sanutihe: ”Päivää!
Päivää!”.
Mam läks’ kodihe, mise otta höbon kerdale.
Muga mö pordimoi kodihe.
Posadas vuusö ii dänu mužikįid, kaikid ottihe frontale.
Mamad rat’he kolhozįiš homesespäi öhussai, mise kazvatada i sötta miid.
Rat’he püudįil, semetihe, künttihe.
Kaik teht’he ühteiččen radon.
Mö, lapsudet, abutim aigvoččile.
Däl’ges minun noremb vel’l’ Kuz’ma da mina zavodim kävelta školha.
Se oli Patrakejevskijas kaks’žiruižes pertiš Kakkarval.
Opetihe finskijad openduzkirjoid möto.
Oli lijas düged eläda voinan aigan.
Ezmeiččil vozil nägim i näl’gad.
Kevädel keratihe kül’mdud kartofinad i teht’he niišpei olandid.
A kel oli lehm, ka eletihe paremb.
Posadas elim kožmuses.
Abutim toine toižele.
Finnad ii abidįitud miid.
No hö lujas ii navettud, konz ken-ni midani vargast’.
Kerdan kaks’ prihašt mida-se vargastet’he šoferal, ka finnad nakažit’he hiid, anttihe vicad.
A muga kaik hivin oli.
Vodel 1942 mindai ottihe emägan kursįile Petroskoihe pticefabrikale.
Pol’tošt vot mina openzimįi siga.
Ühtes minunke openzihe Raja Mironova.
Siloi hänen bat’ oli miide starosta posadas.
Händast pand’he starostan, konz vaise finnad tuud’he.
Konz finnad zavottihe otstupida, miid pästtihe kodihe.
Kaks’ vai kuume päiväd mäni i Raja bat’anke läht’he Suomehe.
Kezakus vodel 1944 finnad d’o läht’he vuusö.
Miide tuud’he”.
Voinan aigan äjil tatad, vanhembad velled, dedoid oli riktud vai kadonuded.
Konz voin lopihe, rahvaz uskoi, miše uz’ elo linneb paremb.
No ei kaiken mäneb muga, kut sinä tahtoid.
Elo ei tehnus kebnembaks.
Oli äi toižid-ki jügedusid.
Nored min’orad Voin lopihe.
Rahvaz zavodi pörttas kodimale.
Äi pidi leta udes.
Pidi udištada rahvahan elomišt, leta uzid pertid, teid, raudteid, sildoid, miččid oli muretud voinan aigan.
Suomalaižed läksiba, no jäl’ges ičtaze hö jätiba äi minoid meiden agjaha.
Miše heitta minoid, Šoutjärves oli tehtud min’oriden kursad.
Kursile mäniba nored 16-18-voččed neiččed da prihad, enamb oli neiččid.
Radod oli lujas äi, rad oli jüged i holesine.
Pen’ ošibk i sinei surm.
No nored neiččed da prihad mäniba varuta ičeze azjale.
”Vodel 1944 milii tuli povestk.
Pidi ajada min’orįide kursįile.
Opetihe Šuutarves ei hätken – kaks’ nedalid.
Kut vaise mö lopim kursad, muga i zavodim kävuda necile dügedale radole.
Kaikutte el’genz’, mida pidi tehta, i mitte nece om düged rad.
Kut sanutihe, min’oral om vaise üks’ ošibk.
Oli kaks’ otr’adad.
Kaikuččes otr’adas oli pämez’ da sanitarad.
Miide otr’adas pämehen oli Nast’a Kirilina.
Miile anttihe ščupįid.
Mäned ičeiž polasadme i paned flagįid.
Minoiskatelid ii olnu.
Niid tod’he vaise möhemba päliči vodes.
Minįid hiittihe opįtnajad min’orad.
Radįim kevädespäi süguzehessei.
Konz pani ezmäšt lunt, radod loptihe.
I miid otpravit’he lesozagotovkiile Užesel’gha, däl’ges Belomorskijan rajonaha.
Rad oli düged.
Sordim mecan pilįil, čapįim oksįid.
Siga radįim voden 1945 kevädehessei.
Pördimįi i toižen kerdan läksim kursįile.
Ned lopihe 9.
semendkud, praznikan päival.
I möst miid otpravit’he hiitta minįid.
Homendesel kaiken mänim radole pajonke, radospei pördimįi mugažo pajonke.
Ol’d’he podrįvad-ki.
Konz radįim Šokšun taga, siga minale puutįi Liza Popova Šuutarvespäi.
Hän oli miide otr’adas.
Siloi tegihe opakambaks.
Däl’ges necidä enamb em zavottud d’o pajatada.
Äi oli ningomid slučajid.
Äjad puuttihe minįile.
Konz mö radįim Kaskezas, toine otr’ad oli Kakkorvan taga.
Siga püudol minale puutįi Klava Ščerbakova Kaleigespei.
Sil püudol oli äi minįid.
Tähassai necen püudon nimitataze ”minnįi püud”.
Iče mina en löunu minad, no nägin niid.
Kerdan mö olim Kaskezas.
Konz läksim posadaspei, ištimįi lebaidamha heinale aveitud sijal pidust’ dorogad.
Äkkid nägištim kuume mustad provolokašt.
Nece oli šrapnel’nįi min.
Nened minad ol’d’he pahemba kaikid.
Konz tegihe vzrįv, ka šaruižed let’he kaikihe polihe.
Neciš minaspei i kol’ Liza Popova.
Mö hilläšti lübįim i läksim sigapei.
Rahvaz käveltihe i erašti unohtel’the, mise ičeze mal voib puutta minale.
No elo mäni edemba, kodiš pidi rata: ajada hougho, kävelta heinantegole, mecha marjoihe da senihe.
Minad da snar’adad void’he olda kus puutub.
Živatad mugažo puutuskeltihe minįile”.
Kaks’ vot kevädespäi sügüzehesai nored min’orad puhtastiba ičeze man minoišpäi.
Äjad koliba, ken-se jäi invalidakš.
No kacmata kaikihe jügedusihe i varuhu, nored neiččed da prihad tegiba suren azjan meiden man istorijan täht.
Sudha vai lesozagotov kįile?
”Vodel 1946 pördihe minun vel’l’ Vasilii i radįi sv’azistan Šuutarves.
Mina radįin kolhozas: kacįin lehmid, radįin püudįil.
Kaleiges oli maidzavod, ka mina iče kandišin maidon sinna.
Miil stroit’he živattanhoid, Iidas teht’he konüšn’.
Däl’ges mam siga radįi.
Pavel F’odorovič Čudov kucui mindai radole lidnha.
Pühäpäivin tuleskelin kodihe.
Miide kolhozan predsedatel’ F’okla Matvejevna Čist’akova, kudamb oli evakuacijas, tedišt’ necen polhe.
Ezmärgen pristanil minunno tuli miliciimez’.
Milii anttihe 24 časud valita – sudha vai lesozagotovkįile.
Ked ol’d’he okkupacijas, ka ned i ol’d’he värnikad.
Muga mina läksin lesozagotovkįile Krivoi navolokha.
Däl’ges radįin Puhtal höbol, vedin parzid.
Konz pördimoi Kakkarvale, radįin sčetovodan.
Vodespei 1951 zavodin rata rauddorogal i radįin siga 20 vot.
Vodel 1949 läksin mehele.
Ičein mužikanke P’otr Dmitrijevič Gorbačovanke tundištimįi besedįil.
Hän oli Mägelpäi, radįi Kaleiges.
Muga mina tulin elämaha Kaleigehe.
Ühtes mužikanke elim 48 vot”.
Siš aigaspäi mäni äi vozid.
No kaik min’orad, ken om proidnu mugoman jügedan elon, kaiken muštaba ičeze norid vozid.
Hö mäniba läbi voinan jügedusiš i tegiba kaiken, mi oli heiden väges, miše heiden lapsil, vunukoil i pravunukoil elo oliži paremb, mi heil.
Äjad putuiba minoile.
Ken koli, ken jäi invalidan.
Anna Petrovnan oza om siš, miše hän jäi eläbaks.
Nügüd’ hänen oza om tütriš – Nad’as da Tan’as, vunukoiš da pravunukoiš, kudambad arvostaba, armastaba i el’gendaba händast.
Kezal hän eläb ičeze armhas Kalages, a tal’vel eläb lidnas tütrenno.
Tahtoin toivotada Anna Petrovnale vahvad tervhut, väged, pit’käd igäd da kaikaha Teid Jumal!

Jo enamba kaht vot minä en ole elänu Venämal.
Elän nügüd’ Keskmäižen meren keskes – Kipr-sarel.
Kut minei tuli oza lähtta elämaha muga edahaks?
Ku sanuda lühüdašti, ka minun mužik tuli Kiprale radmaha, a minai oli taht tulda ühtes hänenke.
Minä lujas navedin matkustada i en mahta ištta ühtel sijal pit’kha, sikš hüviš meliš vaumičin čemodanad da läksin kacmaha, mi nece om Kipr.
Nügüd’ tahtoižin starinoita teile ičein mel’pidos da erasiš meletusiš Kipran elon polhe, niid minai aigan mändes om jo äi.
Sä da klimat Zavodin ičein paginad, kut anglialaižed tegeba, säspäi.
Sikš ku nece om ezmäine küzund, mittušt ristitud minei tegeba, konz tedištaba, miše minä elän Kipral.
Omik lujas räk?
Om-ik sigä tal’v?
Kül’ptas-ik kogonaižen voden?
I minä kaiken sanun, miše sä om čoma.
Minä mujan ičtain täga lujas hüvin, sikš ku iče lujas varaidan vilud, Venämal tal’vel kaiken läžuin.
Kipral läz 300 päiväd vodes paštab päiväine.
Turistoiden aig om keväz’kuspäi kül’mkuhusai.
Siloi kül’ptäs.
Erased kül’besoiš tal’vel-ki, ezmäi kaiked rohktad venänikad.
Mi väzutab, ka se, miše om lujas neps il’m, sikš ku ümbri om meri.
Necen nepsuden tagut kezal om lujas räk, ezmäi kaiked elokus.
Sinä oled kuti kül’betiš kaiken aigan.
Void pestas kümne kerdad päiväs, a muite sinun nahk om kaiken neps, tartukaz.
Paremba kaiked kezal oleskelda meren randal, radol vai kodiš, kus radab kondicioner.
Tal’v om lühüd, tozi tal’vel vihmub äi.
Om mugoine jumalansän aig.
Mugoižid kovid jumalansäid minä nikonz ende en olend nähnu, mugošt kovad jumalanjurud nikonz en olend kulnu.
Irdoil tegesoiš joged, taivhas ujuba tozi mustad pil’ved, puhub kova tullei...
Kacud iknaspäi, ka meletad, miše taivaz om langenu da tuli mirun lop.
A völ’ tal’vel nepsuden tagut om lujas vilu, eskai ku irdal om +10 gradusad.
Siloi minä panen päle nenid-žo sobid, miččid panen päle Venämal, konz om -5 gradusad.
A ezmäi kaiked rižad necidä vilud, sikš ku pertiš-ki om vilu, nimiččed lämbitimed ei abutagoi.
Muga eläd-ki: irdal om +10 da kodiš +10.
I nece neps vilu tuleb ani luihe, nikut ed voi lämbitadas.
No tobjimalaz niken minei ei usko, miše nece om vilu, da vaiše nagrdas mugoižes ”vilus” tal’ves.
Hüvä om, miše nece aig ei jatku pit’kha, vaiše üks’-kaks’ kud.
A mikš kodiš-ki om muga vilu, starinoičen nügüd’.
Pertid da eländsija Tägä faterad maksaba mugažo, kut Petroskoiš.
Ka, maks rippub sijaspäi da surudespäi.
Vaiše nügüd’ rubl’ ei ole vahv, sikš, voib olda, tägä om jo kal’hemb, en teda.
Tetas, miše venänikad ostaba äi.
Fater tägä om hüvä dengoiden panend.
Voib eläda iče vai antta kortomha.
Mö otim fateran kortomha.
Meil om sur’ fater da völ tanhas om bassein, a maksam nenedžo dengad, kut minun sebranikad Petroskoiš penembas fateras.
Mi om huba neniš pertiš ka se, miše konz niid saudas, ka kuti unohtadas, miše täga völ om tal’vki!
Se om lühüd, no om!
En teda, kut saudas, no üks’ tedai mez’ starinoiči meile, miše tägä ei tehkoi hüväd izol’acijad, sikš läm’ da vilu il’m lujas hüvin mäneb seinäs läbi.
Kezal avaidad kondicionerad – teged verest il’mad honuses, sauptad – i kümnes minutas päliči om räk, kut ende-ki.
A tal’vel avaidad kaks’ lämbitint, kävutad äi elektroenergijad, a vaiše sauptad – ka sid’-žo udes om vilu, kut ende.
Sen-žo sün tagut äjiš pertiš om vilikon problem.
Ezmäi kaiked ezmäižel da toižel žirul.
Mö tezim siš da valičim fateran koumandel žirul, kus om vähemb nepsut da vilikod ei tehte.
Rahvahan taban erigoičusid Kipr om jagatud kahthe palaha.
Pohjoine pala om ottud Turcial, nece om ičenimitatud respublik Pohjoine Kipr.
A suvipala om iče Kipran respublik, miččen pärahvaz kuctase ičtaze grekoikš-kipriotoikš.
Kipral om jüged istorii.
Konz-se nece oli Turcian, konz-se Grecian, konz-se Anglian pala.
Nece painasti rahvahan tabaha.
Nügüd’ nece om ičenaine valdkund, grekad-kipriotad oma ihastusiš da ülevad sen polhe, no ei voi sanuda, miše nece om puhtaz grekalaine-kipralaine ma.
Tägä üks’kaik eläb lujas äi toižiden maiden eläjid: turkid, grekid, anglialaižid, venänikoid, ukrainalaižid, gruzialaižid, armenialaižid, ruminialaižid, bolgarialaižid, pol’akoid da toižid.
Päpainastuz om anglialaižišpäi.
Kaik kipriotad pagižeba hüvin anglian kelel.
Ku sinä tedad anglian kel’t, sinä void eläda tägä kogonaižen elon ilma problemoita, void pagišta anglian kelel kaikjal – laukoiš, restoranoiš, počtal, bankoiš, läžundkodiš, valdkundaližiš organizacijoiš.
Void opetas anglialaižes školas.
Universitetoiš om äi angliankeližid tedokundoid.
Eskai mašinad tägä ajaba, kut Anglias-ki, ten hural polel.
No sikš ku Kipral om lujas äi toižiden maiden eläjid, kipriotad oma vähäižen rasistad.
Iče minä en ole homaičenu mugomad pidändad, no nene ristitud, ked eläba tägä äi vozid, sanuba, miše se om muga: kipriotad oma lujas ülevad ičesaze.
Ozutesikš, ristit toižes maspäi nikonz ei linne pämeheks vai menedžeraks miččes-se sures firmas, valdkundaližes organizacijas vai bankas.
Om lujas jüged tehta karjerad, hot’ mitte melekaz sinä oled da hot’ kut hüvin tedad grekan kel’t.
Ku tahtoid olda pämehen, zavodi ičeiž biznes!
”Sigä-sigä” Kipral niken ei rigehti.
Heiden elon taba grekan kelel om nimitadud ”sigä-sigä”, mi voib käta vepsäks kut ”hilläšti”.
Voib olda sen sü om räk, tüništoitai klimat, mi tegeb ristituid da živatoid hil’l’ikš da laškoikš.
Minä el’genzin jo, miše ku minai om mitte-ni tarbhaine azj, pidab tehta sidä homendesel, sikš ku päilongin keskust om kaks’-koume časud, a sen jäl’ghe äi sijoid om jo sauptud vai eskai ku om avaitud, ka radnikad oma jo laškad da ei rakoi, a vaiše joba kofed, pagižeba toine toiženke da vaiše tegeba nägubut, miše radaba.
Ku sinei tarbiž tehta mittušt-ni bürokratišt azjad, ozutesikš, sada mittušt-ni tarbhašt bumagad, ka teda, miše kaik linneb ”sigä-sigä”, i konz nece bumag putub sinun käzihe, niken ei teda.
Nece sänd radab i konz ken-se sanub sinei: ”Probui zvondä küzumaha homen päiväl, voib olda, sinun azj linneb vaumiž”.
Nügüd’ minä jo tedan, miše ”homen päiväl” znamoičeb ”koumes-nel’l’as päiväs päliči”, a ”toižel nedalil” znamoičeb ”kus päliči”.
Sikš ku ratas ”sigä-sigä” i elädas ”sigä-sigä”.
Rahvahaližen keitimpolen erigoičused Kipriotad navediba söda restoranoiš.
Tradicionališt restoranad kuctas tägä tavernaks.
Konz mö vaiše tulim Kiprale, mö erašti kävuim restoranoihe turistižes zonas da probuim ”kipralašt tradicionališt sömäd”, kut sanuiba meile oficiantad.
Nügüd’ kahtes vodes päliči, ku mö tahtoim söda midä-se ei kodiš, mö mänem tavernoihe, kuna kävuba tägälaižed eläjäd – kipriotad.
Nene tavernad sijadasoiš edahan turistižes zonaspäi, söm niiš maksab äjad vähemba, mi turistoiden sijoiš, da iče söm om todesine tradicionaline i ka, äjad magukahamb, kut pidab-ki olda.
Päsöm Kipral om liha.
Sidä tehtas erazvuiččil laduil: pašttas päčiš äi časuid, žardäs, keittas, no kaikid tetabamb om lämoil tehtud liha – šašlik, mittušt tägä kuctas ”souvlaki”.
Voib olda, nece om turkalaine painastuz.
Meiden pertin ümbrištos om kuz’ pen’t sömsijad, kus voib söda lämoil vaumištadud lihad: šašlik, kebab, šaverma, lihapörukaižed da toižid lihasömid.
Äi tägälaižid eläjid söb šašlikid kaikuččen päivän.
Mö-ki söm paksus, voib olda, kerdan nedališ.
Om jüged ei mända sinnä, konz om mugoine gril’-lihan haju ümbrištos da tedad, miše liha sigä om verez, lujas magukahašti vaumitud da ei maksa äi.
Minä lujas navedin tägälašt sömäd da sömlaukoid.
Mö ostam läz kaikid fruktoid da jur’kazvmusid, miččed om kazvatadud Kipral.
Kaikuččel sezonal om ičeze veresed fruktad.
Konz-se ned oma mandarinad, konz-se – višn’ad da slivad, konz-se – arbuzad, konz-se – vinograd, konzse – manzikaine, konz-se – persikad da abrikosad, a kaiken – apel’sinad, lemonad da bananad.
Om lujas čoma söda veresid, vaumitud päiväižel, ei amu keratud, da ilma konservantoita fruktoid, sikš ku ei pida niid vedäda edahaks mömha.
Äjad fermerad eläba ani lidnan taga.
Heil om surid fruktoiden da olivkoiden saduid, jur’kazvmusiden lin’maid.
Venämal minä nikonz en ole sönu mugoižid magedoid bananoid da apel’sinoid!
Minä kaiken meletin, miše banan om notked sus frukt, a apel’sin om muiged.
A ned oma magedad!
Minä läz kaikuččel homendesel tegen verest sokad apel’sinoišpäi.
Lujas navedin!
Nügüd’ enamba en jo osttud laukaspäi sokad.
Mugažo kogonaižen voden voib söda veresid jur’kazvmusid.
Mö paksus tegem grekalašt salatad, mitte tägä kuctas külän salataks: pomidorad, ogurcad, salatan lehtesed, verez feta-sagud, olivkad da olivkan voi.
Se om lujas magukaz da tervheline.
Mugažo kaiken voib ostta verest sadud homendesel merespäi kalad, magukahid kanan munid (mugoižid surid da pakuižid minä nikonz en olend sönu) da lihad kipralaižil fermeroilpäi.
Om-ik kalliž elä da Kipral?
Nügüd’, kut i kaikjal, om krizis.
Tägälaižed sebranikad sanuba, miše radon kontraktad ei olgoi hüväd.
Pauk 700-800 evrod kus, mi om vähä Evropan täht.
Fateran kortom maksab läz 300 evrod kus.
Elektroenegrii om lujas kalliž.
Ku kävutad kondicionerad kezal kaikuččel päiväl vai lämbitint tal’vel, ka siloi maksad 200 evrod kus vaiše elektroväges.
Mö em makskoi muga äi, sikš ku meil om gaz-keitim, gazlämbitim tal’veks, a kezal kävutam kondicionerad vähän, vaiše elokus öl, konz ei voi ani magata räkäs.
Gaz om äjal odvemb.
Sikš ku läz kaiken paštab päiväine, tägä läz kaikuččes pertiš katusel om päiväline batarei, mitte lämbitab vet sures bučiš.
Muga ei tarbiž maksta hulas vedes.
Vaiše tal’vel, konz kogonaine päiv om pilvekaz, pidab avaita elektroboilerad.
Kävutada mašinad ei ole lujas kalliž.
Ka, benzin om kal’hemb, mi Venämal, no äjal odvemb mi Evropas.
Kaičuzmaks mugažo ei ole kalliž.
Kävutadud mašinad voib ostta odvas, sikš ku ristitud kaiken ostaba uded modelid.
Hö meletaba, ku susedal om uz’ mašin, heile-ki tariž ostta mugažo.
Irdoil om lujas äi surid kal’hid mašinoid.
Sömän arv ei ole lujas kalliž.
Se rippub sišpäi, mittušt sömäd ostad.
Kipralaižed produktad oma odvembad.
Toižiš maišpäi produktad todas laival meredme, sikš ned maksaba enamba.
Sen-žo sün tagut kodikaluiden da sobiden arv om kalliž.
Venänikad Kipral Kipral venänikoid om tozi äi.
Kut turistoid, muga eläjid-ki.
Oiktemba sanuda – venän kelen pagižijoid.
Hö oma tulnuded Venämalpäi, Ukrainalpäi, Belorussiaspäi, Gruziaspäi, Armenijaspäi, Latviaspäi da muga edemba.
Kipral om venänkeline radio, äi venänkeližid lugendlehtesid da kulehtesid.
Kaikuččes lidnas om venälaižid laukoid, kus voib ostta sömäd Venämalpäi.
Erašti ostan sigä grečkad, sguščonkad, suškid da pränikoid.
Kaikuččes lidnas om eskai venälaine škol da lapsidenkodi.
Minä radan venän kelen da literaturan opendajan školas Pafos-lidnas.
Meiden škol ei ole sur’, no üks’ kaik sigä opendase läz 50 last.
Turistine Kipr Lopuks tahtoižin sanuda, miše Kipr om lujas čoma sija lebun täht.
Nece om lujas hüvä antidepressant.
Läm’ päiväine, čoma meri, lujas puhtaz vezi, čoma londuz.
Nece voib spravitada kaikuttušt.
Kipral kaikutte turist voib löuta midä hänele om enamba mel’he.
Ku tahtoid tünüt, löudad sidä.
Ku vastkarin tahtoid vessläd ö-elod, mäne Ajia-Napaha, nece om tetab sija norišton täht, kus om äi baroid da diskotekoid.
Ku tahtoid tulda lapsidenke, heile-ki om midä tehta Kipral: zooparkad, veziparkad, lunaparkad da toižed.
Ku oled aktivine turist, ka tägä om midä nähta-ki: erazvuiččid endevanhoid pachid, endevanhoiden lidnoiden rungoid da endevanhan grekan taidehen muštpachid.
Om äi mahtoid tehta vezisportad.
A tal’vel voib ajada mägihe da hihtä suksil.
Om čudokaz, miše void päivitadas da kül’ptas meres, a sid’ ajada mašinal 80 kilometrad da putta todesižehe tal’vehe: väta sigä lumižihe da šurkta sigä mägelpäi.
En teda, kut pit’kha völ eläškanden Kipral, no minei se om mel’he.
Tulgat adivoihe da kackat iče!

Keväz’kun 19.
päiväl suomalaiž-ugrilaižes školas mäni jogavozne valdkundaline runokonkurs ”Ičein male minä pajatan...”, mitte kut ende-ki oli omištadud Mail’man runotusen päiväle.
Konkursaha ühtniba lapsed suomalaž-ugrilaižes školaspäi 1.-11.
klassahasai.
Hö lugiba tetabiden karjalaižiden, vepsläižiden, suomalaižiden da venälaižiden runoilijoiden runoid ičeze kodiman polhe.
Žurijoukus oliba Periodikatoimišton radnikad, suomalaiž-ugrilaižen školan suomen kelen opendai Ol’ga Alonceva da vepsläine runoilii Nikolai Abramov.
Kaik lapsed hüvin vaumičihe konkursaks.
Hö valičiba lujas čomid da hüvid runoid.
Kacmata sihe, miše lapsed lugiba erazvuiččil kelil, konkursan adivoile da ühtnikoile kaik oli sel’ged.
Runod kodiman polhe koskiba jogahišt südäint.
Polina Kononova, Vasilisa Virolainen da Natalja Timbajeva lugiba runoid vepsän kelil.
Vasilisa da Natalja lugiba Alevtina Andrejevan runod – «Armaz Karjala» da «Kenen viga».
A Polina lugi Nikolai Abramovan Ajagam küläha-runon.
Vasilisa Virolainen sai ezmäižen sijan 1.-4.
klassan openikoiden keskes.
Kaik ühtnikad saiba hüvid lahjoid, diplomoid da sertifikatoid.
Om lujas hüvä, miše mugoine konkurs tuli tradicijaks, i se tehtas kaikuččen voden, ved’ sil om äi erazvuiččid tegendoid.
Se vahvištoitab openikoiden da opendajiden kosketusid, paremboičeb lapsiden melentartust litaraturaha da ozutab heiden akt’ormahtoid.
Konkursan pätegend om abutada lapsile tundištadas Karjalan kul’turanke da literaturanke, miččed ozutaba meiden man čomut da tradicijoid.
Tarbiž sanuda kaikile ühtnikoile sur’ spasib!
Mö toivotam, miše nece konkurs linneb tulijal-ki vodel da sihe ühtneb völ enamba lahjakahid lapsid!

Armaz Karjalan ma, Sinun lapsed mö olem, Täga elodme mäm, Täga sündum i kolem.
Kalliž Karjalan ma, Järved, mecad i pöudod, Mittušt tedme sä mäd, Hüvüt kaiktäna löudad.
Sel’ged kodimal mel’, Laskvad, käbedad pajod, Mitte čoma sid’ kel’, Vaiše kuna sä ajad.

Vanhembil oli koume pen’t poigad i üks’ vanhemb tütär Nastoi.
Hän oli hüvän abunikan mamale.
Homendesespäi ehthasai hän pidi hol’t norembiš velliš: pezi heid, söti, tüništoiti, vändi.
Ehtal, konz lapsed uinziba, Nastoi abuti mamale pertiš: pühki lavad, pezi sobid.
I muga mäni kaikutte päiv holiš da rados.
Kerdan neičukaine läksi jogele tomha vet i löuzi vedes kalun.
Oti vedespäi kalun, nägeb – baboi astub randadme i midä-se ecib.
Tuli hän baboinnoks i küzub: – Baboi, om-ik nece sinun kalu?
Baboi tabazi kalun i ihastui: – Minun, armaz neičukaine!
Nece om noidkalu.
Sikš ku sinä löuzid sen, minä pauklahjoičen sindai.
Sanu, midä tahtoid, kaiken tegen.
– Enamba kaiked mirus minä tahtoin lebaita eskai päivän, – sanui neičukaine.
– Lebaite, kuverdan tahtoid.
Minun noidkalu tegeb kaiken, midä sinä tahtoiškanded.
– A ken-žo mindai sötaškandeb?
– Ala holdu neciš, sigä kaik linneb.
– Nece om hüvä, – ihastui neičukaine.
Baboi maihuti noidkalul i Nastoi ozaižihe čomas zamkas, kus oliba nägumatomad slugad, kudambad sötiba da jotiba händast, tegiba puhthut zamkas.
Ümbri zamkas ei olend nikeda, vaiše lindud pajatiba pajoid čomas sadus.
Muga mäni päiv, toine.
Nastoi tusttuškanzi mamad, tatad, penid vellid i voikaškanzi: – Tahtoin kodihe.
Sigä, nacein, minun abuta om huba.
– Ku pördatoi kodihe, elon lophusai radaškanded lebuta, – kuspäi-se kului än’.
– Olgha muga!
Üksjaiželo om hubemb kaiked, nikonz en tahtoi olda üksnäin!
Sanudes nenid sanoid neičukaine ozaižihe kodiš.
Sid’-žo velled loihe Nastoile vastha, zavodiba sebata händast.
Üks’ söda pakičeb, toine – joda, koumandenke pidab väta.
A Nastoile se tarbiž-ki, hänele om hüvä kodiš.

Praznik: Kalagen eläjad ezmäižen kerdan ühtniba Kolematoi rahvazjouk-akcijaha.
Vodespäi vodhe semendkun 9.
päiväl meiden man rahvaz praznuičeb surt praznikad – Vägestusen päiväd.
Necil vodel äjiš lidnoiš da küliš Vägestusen päiväl uden tradicijan oli Kolematoi rahvazjouk (Bessmertnii Polk)-akcii.
Ristitud astuiba irdoidme pidädes kädes ičeze heimolaižiden fotoid – niiden, ked ühtniba Surehe voinaha.
Kaikuččen vodenke kaik enamba ristituid ühtneb neche akcijaha.
Ved’ sen pätegend om kaita muštod voinas, meiden man urohoiš, kudambad vojuiba frontal, oliba tagamal, koliba Kodiman valdas.
Jubileivodel meiden-ki Kalag’-külän eläjad ühtniba neche akcijaha.
Ei sa sanuda sanoil, mi tegihe ristituiden hengel da südäimel.
Necil päiväl meiden pradedad da prababad, dedad da babad todeks oliba rindal meidenke.
Sä oli lujas hüvä.
Školanno kerazihe lujas äi külän eläjid.
Jäl’gmäižiš voziš en mušta mugomad rahvahan lugumärad, mitte oli necil vodel.
Akcijan ühtnikad pidiba kädes ičeze tatoiden, dedoiden, pradedoiden, baboiden fotokuvid da portretoid nimidenke.
Fotokuvad heiden kädes sanuiba siš, miše hö muštaba, ülendasoiš, tahtoiba kaita istotrijad sures ezitatoiden urohontegos.
Kacmata sihe, miše kaikuččen vodenkevoin om kaik edemba meišpäi, mö, jäl’genikad, kaiken muštaškandem niiš, ken koli kaites Kodimad.
Kolematoi rahvazjouk-akcii koski kaikuččen ristitun südäint.
Minä nadeimoi, miše se tuleb hüväks tradicijaks meiden-ki küläs.
Astund oli školaspäi kul’turpertihesai, kus jäl’ges mäni miting.
Mitingal meiden veteranoid, Suren voinan ühtnikoiden leskiakoid, enččid min’oroid da kaikid tulijoid tervehtoiti Kalagen administracijan pämez’ Irina Zalivako da Prionežjen administracijan pämez’ V’ačeslav Škapov.
Mitingan aigan openikad lugiba runoid da pajatiba pajoid voinan polhe.
Jäl’ges oli änetomuden minut kolijoiden muštoks da änikoiden panend kaumoile.
Mitingan jäl’ghe kul’turpertiš külän eläjiden täht oli tehtud koncert.
Praznik tuli mel’he kaikile ristituile.
Tahtoin spasiboita akcijan sädajid i kaikid, ken ühtni praznikan tegemižehe.
Olen hüviš meliš, miše minei-ki tuli oza ühtneda neche akcijaha.
Minun heimos mugažo oma ezitatad, kudambad ühtniba Surehe voinaha.
Üks’ niišpäi om minun pradedoi Aleksandr Matvejevič Mironov.
Hän mäni läbi kaikes voinas i pördihe kodihe.
Oli pauklahjoitud ordenal da nelläl medalil.
Koli, konz hänele oli 64 vot.
Mö, kaik heimolaižed, starinoičem hänen polhe ičemoi lapsile, vunukoile i ülendamoiš hänel.
Hän igäks jäb meiden südäimihe, kut äjad toižedki rohktad urohod, kudambad lahjoičiba meile mirud.

Ristitud da elo-ozad: Valentin da Valentina Lisicinad eliba voinan aigan i muštaba laps’aigan kaikuttušt päiväd.
Kaikuččen voden Suren voinan vägestusen päiväks mö starinoičem lugijoile ristituiš, kudambad ei maman starinoišpäi tedaba voinad.
Hö eliba voinan aigan i muštaba necidä jügedad aigad lujas hüvin.
Valentin Ivanovič da Valentina Ivanovna Lisicinoile om 83 vot.
Nügüd’ hö eläba Sortavala-lidnas, a heiden jured oma Änižröunaspäi.
Kacmata sihe, miše Valentin da Valentina aigoiš läksiba kodimalpäi, hö hüvin pagižeba ičeze kelel, muštaba laps’aigan kaikuttušt päiväd.
Finnad tuud’he mecaspäi Om melentartušt, miše Valentina da Valentin Lisicinoil oma ühtejiččed nimed.
Ühtejiččikš kuctihe heiden tatoid.
Hö oma sündunuded ühtel vodel – 1932.
Ühtes kazvoiba, käveliba jaslihe, lapsiden päivkodihe, školha, ištuiba ühten partan taga.
Konz zavodihe voin Valentin Ivanovičan kanz eli Šoutjärves.
Valentina Ivanovnan kanz oli siloi edahan kodimaspäi – Rugozero-derüunas.
Konz zavodihe Sur’ voin Valentin da Valentina vastsihe kodimal.
Koume vot hö eliba suomalaižiden valdas da openzihe školas.
Heile oli siloi ühesa vot.
Valentina Lisicina: ”Konz zavodihe Sur’ voin, meiden kanz eli Rugozero-derüunas.
Papad ottihe voinaha, a mö mamanke läksim Šuutarvehe.
Muštan, mise Rugozerospäi mam ot’ šveinijan mašinkan kerdale, a minun päle pani muga äi platjid, mise olin kutni ”kolobok”...
Tulim ezmäks Petrozavodskaha, lidn bombtihe, stancii paloi…
Tulim baban da dedan pert’he, a hö sanitihe miile: ”Ajagat teramba Šuutarvehe!
Tägä lujas bombtaze”.
Tulim Šuutarvehe, sigä miid vastsi minun t’ot, hän sel’skijas sovetas sekretarin radii: ”Mängat baržale!
Barž sigä seižub!
Lähkat posadaspäi!”
Mina muštan, kut minun baboi Pelageja Sergejevna Ždanova, mamaze mam, sanii: ”Okha mindai riktaze tägä, no en mäne nikuna!”
Mama mugažno däi Šuutarves.
Ezmäižel vodel miile iilend nimida söda, oli näl’g...
A konz voz’ mäni, finnad anttihe miile suren kozan.
Nece koza toi kuume pen’t kozašt i miil oli d’o maid.
Kazvatim kartofinad, ovoščid da zavodim eläda”.
Valentin Lisicin: ”Konz finnad tuud’he Šuutarvehe, miile kaikile sanitihe: ”Lähkat kodišpäi kuna-ni!”
Mö kaik pagenim Üližagd’ha.
Sigä oli äi surid pertid.
Üližagd’ oli mäthal i sigäpäi hivin nägui, kut Šuutarv’ paloi.
Finnad tuud’he mecaspei: ezmäine, toine, kuumanz’…
läz 20 mest oli.
Hö kaik püudod möto tuud’he miide pertihe.
Muštan, kut üks’ sur’ mužik ozut’ brauningal toižile, miččihe pertihe ken mäneb.
Konz finnad tuud’he miide pert’he, mö lujas säraižim.
Hö küzeltihe: ”Oma teil mužikad?”
Mö saniim: ”Iilä!”
– ”Nu iilä, ka algei säratei!
Mängat kodihe!
Sigä teil oma živatad, antkat živatoile söm, keitkat ičeleiž söm da olgat kodiš!”
Mö muga tegim-ki.
Läksim kodihe, ladim živatoid da kaiviim kaiked kartofinad.”
Opendajad tet’he, mise lajim hiid Enamb koumed vot šoutjärvelaižed eliba suomalaižiden valdas.
Kut nügüd’ johtutaba Valentin da Valentina Lisicinad, suomalaižed ei abidoičenugoi heid.
Anttihe kanzoile hebod, miše küntta mad, semeta jüvid, vedelta haugod, heinäd, tehta toižid radoid.
Anttihe rahvahale živatoid-ki.
Lapsid opetihe školas ei vaiše urokoile, no mugažo kaikile käziradoile.
Neičukaižid opetihe radmaha mal: tehta grädad noraižel, panda semnid...
Prihaižid – rata malataižel da veičel.
Valentin Lisicin: ”Finnad vedeltihe miil školas kaik urokad.
Muštan, mise opendajide keskes oli Ol’ga Naukkarinen.
Hän openzi miid pajatamha suomeks.
En mušta toižide opendajide nimid da familijoid, no muštan, mise mö lajim hiid.
Üht opendajad kucuim ”sovaks”: hänel ol’d’he sured očkad.
Tošt kucuim ”dänišaks”: hänen šapkas ol’d’he pened korvaižed.
Opendajad tet’he, mise mö lajim hiid vähäižen.
Ühten kerdan hö löd’he miid.
Sil päiväl oli sur’ döl irdal, iknal siižii pada cvetanke.
Konz uks’ avaitihe, ikun mugažno avaitihe i nece cvetaine murenz’.
Opendajad zavottihe küzelta: ”Ken tegi?”
Vedeltihe miid fiskul’turnijaha zalha, seižitihe i sanutihe: ”Pästkat štanad!”
Ühtele prihaižele sanutihe: ”Mäne, to vic!”
Prihaine ei männu, no üks’ niičukaine toi miččen-se vicaižen, i hö kaikile klassile – ezmäižele, toižele da kuumandele, anttihe rozgid.
Tulim kod’he, starinoičim roditeliile, mise miid löd’he.
Mama mäni pämehenno.
Lauri Orišpää oli hivä mez’.
Hän sanii: ”Ei pida lapsid koskta!”.
Emant ii kosttud”.
Valentin da Valentina Lisicinad koume vot openzihe ühtes klassas, ištuiba ühten partan taga.
Školas hö pagižiba vaiše suomen kelel, a kodiš – vepsäks.
Heiden sanoiden mödhe, suomen kel’ oli jüged, no se kutse koskui maman kel’he.
Hö openziba sidä.
A vot jügedamb kaikid oli opeta venän kel’t školas.
Nece oli tozi sur’ problem vepsläižiden lapsiden täht.
Finnad däd’he lujas äi miniid Kut johtutaba Valentin da Valentina Lisicinad voinan lopus da jäl’ghe voinad Šoutjärv’-posadas oli lujas jüged aig.
Oli näl’g.
Rahvaz eli nužas, gor’as.
Lähtes vepsän malpäi, suomalaižed jätiba lujas äi minoid Süvärespäi Petrozavodskahasai.
Dorogoile, fateroihe, pertihe, mecha, kuna vaiše voi…
Heitmaha nenid minoid oigetihe norid neičukaižid, kudambile oli 16, 17 da 18 vot.
Min’oran rad oli lujas varukaz azj.
Hot’ opetihe neičukaižid, kut pidab astta, kut pidab kundelta da miččed znamad panda, no kaiken-se äjad min’orad mäniba minoile.
Kaikuččen päivän oli mitte-se gor’a, mitte-se bed.
Rahvaz nägi vert, riktud da ranitud ristitud.
Vaiše min teged?
Pidi mända, ecta da rata, ika pandas türmaha i kaik.
Valentin Lisicin: ”Voin oli miil Šuutarves kaks’ vot ühca kud da äjakse päiväd.
Konz finnad lähttihe, miide soldatad sanitihe: ”Tankad tuloba, puškad, finskijad soldatad lähttaze, minad pandaze kaikuččehe pert’he.
Pagekat!”.
Mö läksim Mecantaga-derüunaha i sigä varastim.
A konz pörzimoi Šuutarvehe, kaikuččes pertiš oli tabličk kirjutadud: ”Проверено.
Мин нет.
Сержант Петров”.
Ühten kerdan mö läksim randale kacmaha mustikašt.
Vaise tulim randan rüunale – min, ”pel’gästii”.
Finskijad soldatad dökstihe miide taga da kidastihe: ”Ei pida nimiččid mustikaižid!
Lähkat kodihe!”.
A ved’ heittihe nenid miniid miide niičukaižed, min’orad.
Mise kacta mec da heitta miniid, hiile anttihe vaise batogeine da supalaine provolokad, emant nimida.
Kaks’ vai kuume niičukašt putii miniile, hiide keskes oli Liza Popova”.
Valentina Lisicina: ”Muštan, konz Liza Popova putii minale, kaik posad prostihe hänenke.
Muštan, Lizan mama lujas voik da laji vlastid.
Hänele anttihe kümne vot tür’mad siš.
A minun mamad kuume vai nel’l’ kerdad kuctihe vojenkomataha da küzeltihe: ”Sina kulid, kut hän sanii nenid saniid?”.
Mama sanii: ”En!
Mina en kulnu nimida!”
Händast pästtihe kodihe.
A möhemba pandihe kümneks vodeks Lizan vel’t türmaha.
Hän kirjut’ spičičnii korobkaižel pahan sanan Stalinan polhe”.
Paštoim liibad, abutim kolhoziile Konz lopihe voin, äjad mužikad ei pördnus kodihe.
Erased kadoiba voinaha, toižed oli riktud voinas.
Ozaks Valentin Lisicinan tat, Ivan Jakovlevič, tuli frontalpäi kodihe.
Šoutjärves händast varasti ak da nel’l’ last.
Ivan Jakovlevičad kuctihe obkompartijaha Petrozavodskaha da sanutihe, miše pidi ajada Sortavalaha.
Sigä oli äi kolhozid, rahvast oli täuz’, a sötta ei olend mil.
Sikš ku Ivan Jakovlevič oli hüvä leibän paštai, händast ezmäižen kuctihe abuhu.
Lisicinoiden kanzale anttihe vagon – tel’atnik, lehm, ištutadihe vagonaha lapsid, tatad, mamad i oigetihe heid Sortavalaha.
Dorog oli pit’k.
Tuldes Sortavalaha, lapsed jo tahtoiba söda, a söda ei olend nimidä.
Kerdal oli vaiše lehm.
Ivan Jakovlevič oti kaimlos maidod da läksi bazarale.
Bazaral hän möi necidä maidod da sai 120 rubl’ad, nenile den’goile osti-ki lapsile leibäd.
Lapsed söiba leibäd maidonke, i Lisicinoiden kanz läksi Kirisürjä-sijaha, nece om läheli Läskeläd.
Kirisürjäs heile anttihe pert’.
Neciš pertiš oli sur’ päč.
Todihe jauh, haugod, anttihe vintovk, patronad da sanutihe: ”Neciš poles elägat, a neciš – paštkat!”
Kaikuččen päivän nel’l’-viž časud homendest Ivan Jakovlevič zavodi segoitada tahtast.
Lapsed oliba ezmäižed abunikad tatale.
Valentin Lisicin: ”Konz mö pästim ezmäižen partijan liibad, kolhozišpäi tuud’he höbod.
Nenil höbiil ol’d’he sured pal’haižed škapaižed.
Nenile paličile pand’he buhankad liibad da vöd’he kolhozaha.
Mina muštan, oli siičeme kolhozad: Lenina, Stalina, Novaja Žizn’, Okt’abr’skaja revol’ucija, Udarnik, Krasnii partizan...
Rahvast kolhoziš oli töuz’…
Liib anttihe rahvale kartaižid möto.
A miile sanitihe tehta kaikuččen voden liibad enamb.
A kut tehta enamb, ku pekarn’ oli pen’.
Siloi Kirisürskii sel’skii sovet da stroitel’ad pand’he miile suren pertin.
Anttihe hougod, döuh, kaks’ höbod, vaise iilä kelle päčid panda.
Papa läks’ oficeranke Läskeläha, kus oli vojennoplennide lager’.
Neciš lageriš ol’d’he finnad, nemcad, švedad, norvežcad…
Hö pit’kha käveltihe barakiide möto da löud’he kaks’ mužikad, kudambad maltihe tehta päčid.
Hö ol’d’he nemcad Plüt da Plät.
Papa toi nenid mužikoid regudel.
Hän varaiži, mise nemcad riktaze händast, a höbo kuna-ni tactaze.
No nemcad ii tehkoi nimida.
Hö tuud’he miide pert’he, hiile ozutet’he, miččehe sijaha pidi panda päč, miččel surudel – kaks’ metrad levedad da koume pit’käd, mise voiži panda sinna sada formid tahthanke”.
Nedališ päliči päč oli vaumiž.
Lisicinoiden kanz zavodi rata toižin.
Valentin Lisicinale oli siloi jo 14 vot.
Hän tegihe tatan ezmäižeks abunikaks.
Valentin tegi otčotad, vedi kaiked buhgalteriad: äjak pidi tehta tahtast, äjak panda jauhod, sepid, solad...
Tatale poigan rad oli mel’he.
Lisicinoiden kanz paštoi äi leibäd i söti rahvast kolhozoiš külläks.
Eskai posadan eläjad hvaliba heiden leibäd.
Brilliantovii svadib Konz tuli voz’ 1951 Valentin Lisicin läksi službale Vajengaha, nügüdläižehe Severomorsk-lidnaha.
Valentina Ivanovna sil aigal openzihe.
Vodel 1955 hö tegiba svad’ban.
Valentin Lisicin kaiken aigan radoi partijas.
Kaikuččen kerdan hänele anttihe uz’ rad udes sijas: kamendant Läskeläs, poselkovijan sovetan predsedatel’ Värtsiläs, partkoman sekretar’ Sortavala-lidnas.
Hän ajoi kaikedme Karjaladme, a ak – hänenke.
Kut sanub Valentin Ivanovič: ”Mina olin neglaine, a ak – minun nitine”.
Valentin da Valentina Lisicinad oma südäimeližed, avonaižed ristitud.
Hö armastaba toine tošt, abutaba toine toižele kaikiš azjoiš, holduba toine toižes kaikuččen päivän.
Nügüd’ heile om 83 vot.
Heil oma kaks’ last da äi vunukoid.
Täl vodel Valentin da Valentina Lisicinad praznuičeba brilliantovijad svad’bad.
Hö eläba ühtes 60 vot.
Kanman brilliantovijad svad’bad tahtoin sanuda Valentin Ivanovičale da Valentina Ivanovnale kovad tervhut, korktad ozad, armastust da pitkäd elod!

Jubilei: Veškelicas tehtihe Oma mua-lehtesen jubilejale omištadud konferencii.
Täl vodel Oma mua-lehtesele täudui 25 vot.
Sil om sur’ znamoičend karjalaižiden täht, kut Kodima-lehtesel-ki vepsläižiden täht.
Ved’ sišpäi karjalaižed tedištaba uziš aigtegoiš, miččed koskeba heiden elod, heiden man kul’turad, heiden kodikel’t.
Nügüd’ Oma mua-lehtez lähteb kaikuččen nedalin kahesal lehtpolel karjalan kelen kahtel paginal.
Vodel 2000 lehtesen rados tegihe vajehtamine.
Eloho lähtli eriži lehtez karjalan kelen livvin paginal da pohjoižpaginal.
Jäl’gmäižele oli anttud Vienan Karjala-nimi.
Muloi lehtesed ühtenzoittihe udes.
Oma mua-lehtez jagadas päazjan Petroskoiš, Karjalan valdkundan Präžan da Oloncan rajonoiš.
Lehtesel om enamb 20 kirjutajad, kudambad kaiken aigan kirjutaba karjalan kelel.
Hö oma ei vaiše Karjalaspäi, no Piterišpäi, Tverin agjaspäi da Suomespäi.
No kacmata lehtesen tetabudehe sen lugijoiden mär ei  ole sur’.
I nece om üks’ päproblemoišpäi.
Siš da toižiš lehtesen radoho sidotud jügedusiš konferencijal, mitte oli omištadud lehtesen jubilejale, pagiži ”Oma muan” pämez’ Natalia Sinickaja.
Konferencii da jubilejan praznuičend mäni sulakun 23.
päiväl Veškelica-küläs.
Veškelican etnokul’ turižehe keskusehe kerazihe ”Oma muan” radnikad, lugijad, kirjutajad da ühthižradnikad.
Ezmäi adivoid varasti čajun jomine kalitoidenke da čomid karjalankeližid pajoid.
Iče konferencii ei olend pit’kha, pol’tošt časud.
No neciš aigas ehttihe pagišta Oma mua-lehtesen männudes da nügüdläižes elos, sen jagamižes, lehtesen znamoičendas da sen kaičendan süiš.
Konferencijan jäl’ghe praznikan adivoile oli taritud ühtneda erazvuiččihe mastar’-klassoihe.
Kense tahtoi tedištada enamba karjalaižiš sädoiš, kense ladi kirjutada uzišt lehtesehe, ken-se kodvi ičeze mahtoid pajatamižes karjalan kelel da Kyykkä (veps.
– vänd lögaha)-vändmas.
Mastar’-klassoiden jäl’ghe, kut nece oleskeleb tobjimalaz, lehtesen radnikad saskeliba ozatelusid.
”Oma muan” radnikad saiba diplomoid Rahvahaližen politikan da Kul’turan ministerstvoišpäi.
Lehtesen toimitajadžo ei unohtanugoi ičeze abunikoiš.
Mehed, kudambad paksus kirjutaba lehtesehe da oigendaba ičeze materialoid uziden nomeroiden vaumičendan täht, mugažo saiba kitändkirjeižid.
Mö-ki, Kodima-lehtesen radnikad, völ kerdan tahtoim ozatelda meiden susedoid praznikanke da toivotada heile satusid rados i enamba lugijoid!

Vepsläine Noid-grupp sündui seičeme vot tagaze.
Neniš voziš äjan om vajehtanus.
Aigan sirttes pajosebran ühtnikoiden mahtod kazvaba.
Keväz’kun lopus Noid ezini surel festivalil Estinmal.
Paiči meiden artistoid festivalihe ühtni 206 muzikantad 26 maspäi!
24 050 mest kävui necile azjtegole.
Minä vastsimoi Noid-gruppan pämehenke Vladimir Solovjovanke da tedištin hänel, mil eläb meiden vepsläine norišt nügüd’, miččid satusid se sai, midä melentartušt meile varastada läheližel aigal meiden ”noidilpäi”.
– Tedan, miše ei amu tö pörditoiš Estinmalpäi.
Ole hüvä, starinoiče, mitte festival’ oli sigä da kut kaik mäni?
– Festivalin nimi om ”Tallinn music week”.
Ezmäi kaiked nece aigtego tehtas enamba prod’usoroiden, mi kundlijoiden täht.
Mugoižil pajosebroil, kut meil, om voimuz ozutada ičtaze necil festivalil.
”Tallinn music week” om üks’ kaikid surembiš muzikaližiš aigtegoišpäi Baltian agjas.
Sen znamoičendas pagižeb eskai Estinman pämez’, kudamb iče kaiken avaidab festivalin.
Sikš pakičusid ühtneda festivalihe oli lujas äi.
Festival’ mäni nedalin.
Kaikutte päiv oli täuz’ azjtegoid.
Meil oli koume ezitust, kaks’ paginad radios da üks’ telenägudesel.
Kitäm Fenno-Ugria-organizacijad, mitte lujas abuti meile.
– Iče-ik tö ecit projektoid, miččihe tahtoit ühtneda?
Vai paksumba tegese muga, miše teid löutas?
– Paksumba kuctas, no minä-ki tegen necidä radod, naprin popularizoida gruppad.
Ezmäi, konz meiš niken ei tedand, oli jügedahk.
No toižes polespäi nügüd’-ki om jüged, sikš ku kazvab aigtegoiden tazo.
Festivalid da koncertad, miččihe nügüd’ ühtneškandem, oma jo surembal korktudel.
No senke ühtes kazvab meiden vastusen pidänd–ki niiš.
– Oma-ik nügüd’ popularižed pajosebrad, тiččed vändaba igähižiden vähäluguižiden, rahvahiden muzikad?
– Evropas, Skandinavian maiš mugoižed pajosebrad oma lujas popularižed.
Sigä mugošt muzikad vätas, kundeltas.
Ristitud surel tahtol kävuba koncertoile.
Venämal enamba rahvast kundleb pop-muzikad.
Om folkan da world music-polen da al’ternativižen muzikan navedijoid-ki.
No niid om vähemb.
– Starinoiče toižiš matkoiš, koncertoiš, miččile teid kuctihe jäl’gmäižel aigal.
– Uhokus mö olim Norvegias, keväz’kus – Estinmal, semendkus ajam festivalile Piterin agjaha.
Mihe ühtnem edemba völ ei ole sel’ged.
No ištta sijal em tahtoigoi.
Lopuks tartuim uden diskan änetandaha.
– Tedan, miše nügüd’ teiden pajosebran muzikan pol’ om vähäižen vajehtanus.
Ende to vändit folk-muzikad.
Mittušt muzikad ”Noid” vändab nügüd’ i mihe om sidotud nece vajehtamine?
– Ka, pajosebran koncepcii om vajehtanus.
Meile tuli taht ladida midä-se ut.
Meletan, nügüdläižel elektronižel muzikal om mugoižid voimusid, miše muzikantale om jüged ”mända siriči” neciš kaikes.
Aig vajehtase, mehed vajehtasoiš, muzik mugažo vajehtase, Ni-mi ei seižu ühtel sijal.
– Ken teile tekstoid vaumičeb?
Iče-ik tö niid teget?
Om-ik jügeduz tekstoiden ecindas?
– Völ om tradicionaline material, sidä täudub pit’kha.
Päazjan ei tarbiž kadotada sidä erilašt vepsläšt vändmahtod.
Elektonižes aranžirofkas melodii jäb tutabaks.
– Mitte il’mišt Noid-gruppas nügüd’ om – nece om sel’ged.
Pajosebroiš paksus vajehtasoiš muzikantoiden jouk.
Teil-ki se äi kerdoid vajehtihe.
Nacein, se om sidotud sädandradecmižidenke.
Om-ik sidotud teiden nügüdläine jouk ühtel melel?
– Nece om hüvä küzund.
Kosketused joukus kaiken om jüged azj.
Ristitud oma erazvuiččed.
Kaikuččel om ičeze taba.
Voin sanuda, minun-ki taba ei ole kebn.
No, sen ližaks, löuta ristituid, kudambad oližiba ühtenzoittud ühtel melel om mugažo jüged azj.
Paiči sidä, muzikantoiden keskes om jüged löuta tedomahtoižid vändajid.
Olen mugošt mel’t, jügedusiš konferencijal, mitte oli omištadud lehtesen  ubilejale, pagiži ”Oma muan” pämez’ Natalia Sinickaja.
Konferencii da jubilejan praznuičend mäni sulakun 23.
päiväl Veškelica-küläs.
Veškelican etnokul’ turižehe keskusehe kerazihe ”Oma muan” radnikad, lugijad, kirjutajad da ühthižradnikad.
Ezmäi adivoid varasti čajun jomine kalitoidenke da čomid karjalankeližid pajoid.
Iče konferencii ei olend pit’kha, pol’tošt časud.
No neciš aigas ehttihe pagišta Oma mua-lehtesen männudes da nügüdläižes elos, sen jagamižes, lehtesen znamoičendas da sen kaičendan süiš.
Konferencijan jäl’ghe praznikan adivoile oli taritud ühtneda erazvuiččihe mastar’-klassoihe.
Kense tahtoi tedištada enamba karjalaižiš sädoiš, kense ladi kirjutada uzišt lehtesehe, ken-se kodvi ičeze mahtoid pajatamižes karjalan kelel da Kyykkä (veps.
– vänd lögaha)-vändmas.
Mastar’-klassoiden jäl’ghe, kut nece oleskeleb tobjimalaz, lehtesen radnikad saskeliba ozatelusid.
”Oma muan” radnikad saiba diplomoid Rahvahaližen politikan da Kul’turan ministerstvoišpäi.
Lehtesen toimitajadžo ei unohtanugoi ičeze abunikoiš.
Mehed, kudambad paksus kirjutaba lehtesehe da oigendaba ičeze materialoid uziden nomeroiden vaumičendan täht, mugažo saiba kitändkirjeižid.
Mö-ki, Kodima-lehtesen radnikad, völ kerdan tahtoim ozatelda meiden susedoid praznikanke da toivotada heile satusid rados i enamba lugijoid!
miše tedomahtoižele vändajale tarbiž ei vaiše čomašti väta instrumental.
Todesišt muzikantad voib nähta eskai siš, kut hän vedäb ičtaze, kut mäneb scenale.
Muzik nece ei ole ilotuz, nece om jüged rad.
No ei kaikutte hökkähtab minunke.

Čičiliušku om üksjaine tätüteatr, miččen akt’orad pagižeba vaiše karjalan kelel.
Kaikes aigas teatr ehti tehta 6 spektaklid, miččid surel tahtol varastadas da vastatas Karjalan agjoiš da Suomes.
Necil vodel karjalan rahvahan Čičiliuškutätüteatrale täudui 10 vot.
Karjalan rahvahaline Čičiliušku-teatr oli tehtud uhokus vodel 2005 Karjalan rahvahan regionaližen organizacijan tomotusen mödhe.
Teatran ohjandai om Natalia Golubovskaja.
Akt’orad oma Petroskoin universitetan baltianmeren-suomalaižiden kafedran üläopenikad, karjalan kelen opendajad da noriden ühthižorganizacijoiden aktivistad.
Ühtes tätüteatranke radaba tutabad kompozitorad da dramaturgad.
Čičiliušku-tätüteatr ühtneb äjihe valdkundaližihe da rahvazkeskeižihe festivalihe, paksus ajeleb Karjalan lidnoihe da külihe, a mugažo verhiže maihe.
Sulakun 16.
päiväl nece hüvä kollektiv praznuiči ičeze jubilejan Karjalan rahvahaližes teatras.
Sigä oli tehtud teatrozuteluz, miččen nimi oli ”Приключение длиною в 10 лет”.
Ozatelmaha teatran ühtnikoid tuli äi ristituid: kollektivan sebranikad da ühtesradnikad Karjalaspäi da Suomespäi.
Mugažo ozatelmaha kollektivad tuliba Karjalan kul’turministr Jelena Bogdanova da rahvahaližen politikan ministerstvan varapämez’ Jelizaveta Haritonova.
Oli lujas čoma praznikeht.
Sil eziniba erazvuiččed fol’klor- da sädaikollektivad.
Kaik oliba ihastusiš.
Necil ehtal teatran ühtnikoile oli sanutud lujas äi lämid da tarbhaižid sanoid, sanutihe äi kitändsanoid-ki.
Ved’ se om lujas tärged da Foto: Ol ’ga Smotrova kalliž azj – tugeta, kehitoitta da kaita kodikel’t, ičeze rahvahan kel’t.
A Čičiliuškuteatr tegeb necidä radod lujas hüvin.
Se ozutab kaikile hüvän ozutesen – kut tarbiž pidäda hol’t ičeze kel’es da kul’turas.
Toivotam Čičiliušku-teatran kollektivale kaiked hüvad: ozad, uzid satusid, idejoid da hengen libutandad!

Eli-oli sur’ kanz.
Eli se gol’l’as.
Mam sünduti äi lapsid, iče koli.
Amu se oli, äi vozid mäni.
Tatoi oli hüvä kalanik.
Käveli kalatamha – sil eliba-ki.
Kerdan järves kalad tegihe vähemba, a aigan mändes eskai ei tehnus-ki.
Zavodiba eläda hubin: lapsid om täuz’ pert’, üks’ söb enamb tošt, a ližad niišpäi om vähemb, mi holid.
Naku tatoi päti päzuda ühtespäi poigaspäi.
Valiči el’getomad Pešad.
Sanub hänele: – Lähtkam, Peša, homen kalatamha ühtes!
A Peša oli el’getoi, no lujas hüvänsüdäimeline priha.
Midä hänele sanudas tehta – sen hän tegeb-ki meletamata.
– Lähtkam!
– sanub Peša.
Päidusen aigan kerazihe tat poiganke, ištuihe veneheze i läksiba kalatamha.
Suotiba hö sihesai kuni ei tehnus süväks.
Tat sanub-ki: – Sinä, Peša, ezmäižen kerdan oled kalatamas.
Minä sindai opendan, midä pidab tehta.
Kacu, norom sidotud kivehe.
A toine noran agj sinä käri ümbri ičesaiž.
Ota kivi kädehe da hüppi vedehe.
Konz linned pohjal, eci kala – rindal ujuškandeb, ka sinä tabada se da heikahta minei.
Siloi minä vedäškanden-ki sindai ühtes kalanke.
Ištub Peša pohjal, kacub – Car’-kala ujub.
Hän tabazi sen händas i heikahtab tatale: – Tatoi, vedä!
A sil aigal tat jo randannoks soiti.
Zavodi kala Pešad kaikihe polihe vedeltas, a hän ei pästa sidä.
Melekaz oliži, ka amu jo pästaiži kalad valdale, a Peša el’getoi oli.
Nor jo kaikid kül’gid čapoi verehe, a hän ei pästa kalad, a kivi – händast.
Kala väzui i zavodi pakita: – Pakiče, midä tahtoid, vaiše pästa mindai valdale!
Naku hot’ havadon kuldad pakiče, koume andab, a Peša-topar’pada johtutades, miše homendesel kalatamha ajoiba, sanub: – Pästa kodihe bohatan salihenke!
Muga ozaižihe Peša kodiš d’užinanke bučid kalad.
Starinoiči hän kaiken tatale da vellile.
A tatoi čududelihe, no ei ozutand necidä.
Äjak-se aigad hö eliba hüvin.
Toižen kerdan möst pert’he tuli näl’g.
Päti tatoi möst Pešanke lähtta järvele kalatamha.
Naku hän iče päti muga kalatamha, kut Peša.
– Anda, minä ozutan sinei, kut tarbiž kalatada.
A iče meletab – tabadan Car’-kalad, ka minä-se tedan, midä pidab pakita sil.
Sidoi ümbri ičesaze noran, oti kiven kädehe i hüppi vedehe.
Ozaižihe pohjal.
Nägeb, Car’-kala siriči ujub – tabazi sen.
Vedouzi kala händast erazvuiččihe polihe, kaik kül’ged oma veres noraspäi.
Ved’ tat ei olend el’getoi, miše tirpta mugomad kibud.
Hän pästi-ki kalan, a päzuda noraspäi da ujuda järven pindale jo väged ei olend.
Muga jäi-ki pohjale.
Toden sanuba ukod vai ei, no aniku Peša-toppar’pada muga ištub-ki venehes da varastab tatad kalanke.

Arvlahj: Karjalan valdkundan päivän pauklahjoitihe Sampo-premijan laureatoid.
Karjalan pämehen Sampo-premii pauklahjoitas taidehen da literaturan mehile suriš satusiš rados.
Se anttas kerdan kahtes vodes znamasižes panendas literaturaha, teatraližehe da muzikaližehe taideheze.
Tobjimalaz necen korktan premijan pauklahjoičendan täht valitas viž laureatad.
Ezmäižen kerdan, nece oli vodel 1999, pauklahjan saiba Armas Mišin da Eino Kiuru Kalevala-eposan udes kändmižes, Viola Mal’mi Karjalan rahvahiden fol’klortradicijoiden kaičendas, kompozitor Aleksandr Beloborodov Heng da londuz-oratorijan tegemižes, Aleksandr Trifanov Londusen mir-taidehtöiš da Karjalan rahvahaližen teatran akt’oroiden jouk Sügüz’ da tal’vspektakl’as.
Kahesastoštkümnes vodes oli pauklahjoitud enamb mi pol’sadad mest.
Vodel 2013 premijan sai vepsän rahvahan mam, meiden kalliž Nina Zaiceva, sures panendas vepsän kelen udessündutandaha da kaičendaha, unikaližiden literaturižiden töiden tegemižes.
Necil vodel Sampo-premijan laureatoiden keskhe putui Kipinäkulugendlehtesen toimitajiden kollektiv sures panendas Karjalan rahvahaližen kul’turan kaičendaha da kehitoitandaha.
– Meiden toimištole oli lujas mel’he sada mugoižen korktan pauklahjan Karjalan valdkundan pämehelpäi.
Toivotam edembaki rata napernas, miše sabustada toižid-ki surid satusid.
Kitäm meiden radnikad, taidehpirdajad Margarita Jufad.
Hänen kuviden taguiči meiden kulugendlehtez om tetab ei vaiše Karjalas, no kogonaižel Venämal da eskai verhiš maiš, – sanuib Kipinä-kulugendlehtesen pätoimitai Oksana Čurigina.
Paiči Kipinäd pauklahjan saiba kirjutai da runoilii Jurii Linnik Stefanos-kirjas, taidehpirdai Lev Burin, Kelen, literaturan da istorijan institutan arheologijan sektoran pämez’ Svetlana Kočkurkina da Karjalan draman teatran sädaijouk Minun maman da minun polhe-spektakl’as.
Pauklahjoičend mäni surel scenal Karjalan valdkundan päivän praznuičendan aigan Sortavala-lidnas.
Ozatelem meiden kollegoid, Kipinä-kulugendlehtesen toimitajid, Sampo-premijan samiženke i toivotam heile ozad da uzid sädaisatusid rados!

Konkurs: Oli nimitadud parahimad lehtmehiden da radioradnikoiden töd kodikelil.
Semendkus oli tehtud lehtmehiden töiden valdkundaližen konkursan ühthevedod.
Necen konkursan tegijan oli Karjalan rahvahaližen politikan ministerstv.
Sihe ühtniba Karjalan lehtmehed da radioradnikad.
Temaks oli valitud Suren Voinan Vägestusen 70-voččen jubilei.
Kut äi om urohid, kudambiden nimid tedab ei kaikutte.
Lehtesiden kirjutesiš da radiopaginoiš, miččed oli oigetud konkursale, oli starinoitud meiden man eläjiden eloozas, urohon tegoiš voinan aigan da jügedoiš voziš voinan jäl’ghe.
Kogonaz konkursaha ühtni 22 töd karjalan, vepsän da suomen kelil.
Vägestajiden pauklahjoičendal Karjalan rahvahaližen politikan ministerstvan pämez’ Andrei Manin spasiboiči lehtmehid ühtnendas konkursaha.
Parahimaks kirjuteseks karjalan kelel tuli Oma mua-lehtesen pätoimitajan Natalia Sinickajan tö ”Kaiken igän tegen sidä, midä mel’ käskeb”.
Nece kirjutez starinoičeb Viktor Troševan, voinan veteranan elon polhe.
Toižen sijan sai Oma mua-lehtesen toimitajan Maria Spicinan Maman vägestuz voinal-kirjutez, koumanden – Ilinskii-külän školan venän da karjalan kelen opendajan Valentina Libercovan Voinan veteran Boris Kornišov-kirjutez.
Se oli paindud Olonia-lehteses.
Radiopaginoiden keskes karjalan kelel parahimaks oli valitud Nadežda Mičurovan Necen päivän mö lähenzim, kut voim…-tö.
Se starinoičeb Oloncan rajonan Tuloksa-külän Konstantinovoiden da Ahtijevoiden perehiš.
Toižen sijan sai Jelena Karpova.
Hänen pagin oli omištadud neiččile-min’oroile.
Koumanz’ sija anttihe Anna Usovale Voin lapsiden sil’mil-paginas.
Kaik naižed-vägestajad oma Karjalan radion radnikad.
Vägestajikš kirjutesiš suomen kelel tegihe Karjalan Sanomatlehtesen toimitajad.
Ezmäižen sijan sai Marina Bagajeva Voinmatk vei naižen Karjalaspäi Berlinahasai Tatarstanan kal’t-kirjuteses.
Toine sija om Ilona Veikkolaižel, kudamb oigenzi konkursale Pit’k matk frontale-kirjutesen voinan veteranan Boris Boicovan polhe.
Koumanz’ sija oli anttud Sergei Karpovale kirjuteses Ivan Petrovan kändajan, tetaban opendajan elo-ozas.
Kirjutesen nimi om ”Külän prihaspäi kändajaks”.
Parahimaks kirjuteseks vepsän kelel oli nimitadud meiden lehtesen pätoimitajan Irina Sotnikovan tö enččen min’oran Anna Gorbačovan polhe ”Henges eläba johtutesed”.
A Larisa Čirkova sai ezmäižen sijan ičeze radiopaginas ”Vägestusen 70-voččen päiväks!”
vepsläižiden voin johtutesiš.
Erižidiplomil oli lahjoitud konkursan penikaižed ühtnikad.
Petroskoin školan № 48 openik Denis Beb’akin da Kalevalan školan openik Aleksandr Jermakov oigenziba konkursale ičeze kirjutesed baboiden da dedoiden elos voinan aigan.
Nene kirjutesed oli paindud Karjalan Sanomat-lehteses.
Kaik konkursan vägestajad oli pauklahjoitud.
Mugoine azjtego abutab toimitajile el’geta heiden töiden tarbhut.
Se rehkib heid sabustamha uzid satusid rados.
No om konkursal toine-ki znamoičend.
Se mugažo abutab tedotada Karjalan nügüdläižid eläjid heiden pradedoiden ühthižpanendas Suren Voinan vägestusehe.
Konkursan vägestajad sanuiba, miše ilma heiden paginikoita, kirjutesiden pähengita, hö ei sanuižigoi nenid arvokahid pauklahjoid.
Kodima-lehtesen radnikad ozateleba Irina Sotnikovad da meiden ühtesradnikoid vägestusenke konkursas.
Toivotam heile surid satusid rados!

Petroskoiš sulakun 1.-28.
päivil mäni valdkundaline Kazvatai – 2015-konkursan etap.
Necil vodel ezmäižen kerdan oli tehtud nominacii ”Kazvatai, kudambal om oiktuz’ opeta kodikel’t lapsiden päivkodiš”.
Konkursaha ühtni viž kazvatajad, kudambad opendaba lapsid karjalan da vepsän kelihe.
Hö oliba Petroskoišpäi, Oloncaspäi, Šoutjärvespäi.
Kaik konkursan azjtegod mäniba Lumikello-lapsiden päivkodiš Petroskoiš.
Konkursas oli koume etapad.
Ezmäižes etapas konkursan ühtnikoile pidi ezitada žürijoukule ičeze lapsiden päivkodiden internet-saitoid.
Toižes etapas kazvatajad starinoičiba ičeze polhe da ičeze radon polhe.
Jäl’gmäižehe etapaha mülüiba urok lapsidenke da mastar’-klass aigvoččiden täht.
Neciš etapas konkursan ühtnikad ozutiba ičeze opendaimahtišton, kut voiba löuta kosketusid lapsidenke, miččid uzid tehnologijoid da openduzmahtoid kävutaba rados.
Konkursan vägestajaks tuli Mirja Hotejeva, Lumikello № 20-päivkodin kazvatai Petroskoišpäi.
Hän opendab lapsid karjalan kel’he.
Mugažo oli nimitadud kaks’ laureatad – Ales’a Anušenkova Šoutjärvespäi i Natalia Romanova Oloncaspäi.
Ales’a Anušenkova  radab Šoutjärven lapsiden päivkodiš jo nel’l’ vot.
Lapsiden päivkodihe kävub läz 40 last.
Sigä lapsed opendaba vepsän kel’t koumes vodespäi.
Ühtes ičeze kazvatajanke hö pajataba vepsläižid pajoid, kargaidaba, ozutaba sarnoid, tundištasoiš vepsän rahvahan tradicijoidenke.
Vändformas Ales’a opendab lapsid navedimha kodikel’t, ičeze rahvhan kul’turad da tradicijoid.
Nece rad om Ales’ale mel’he.
Hän lujas navedib lapsid, el’gendab heid.
A lapsed hüviš meliš käveleba päivkodihe, rižaba necidä armastust, i tedaba, miše Ales’a Nikolajevna kaiken tugedab heid.
Ales’a Anušenkova ühtni Voden kazvatai-konkursaha aigemba-ki.
Siloi hän mugažo tuli laureataks.
Konkursan ühtnendas da ičeze tundmusiš hän sanub muga: – Necil konkursal minä tedištin äi ut.
Nägištin, kut radaba toižed lapsiden kazvatajad, kut hö opendaba ičeze kodikel’t lapsile.
Konkursas oli koume etapad.
Mö starinoičim ičemoi rados, tegim mastar’-klassoid.
Kaikid jügedamb minun täht oli urok lapsidenke, sikš ku niid sinä näged ezmäižen kerdan.
Pidi kut-se mel’dütoitta lapsid, tundištadas heidenke, a kaikehe oli anttud 20 minutad.
Olen mel’he, miše ühtnin konkursaha.
Ved’ nece om hüvä voimuz vajehtadas radmahtištol ičeze ühtradnikoidenke, sada uzid tedoid i otta niid ičeze radoho.
Lapsiden kazvatajan elorad om lujas jüged i sil-žo aigal tärged i arvokaz.
Hö kazvataba meiden lapsid, paneba heihe hüvüt, armastust, niišpäi ripub, miččen ristitun kazvaškandeb laps’.
A lapsed oma meiden tulii aig.
Ozatelem Ales’a Anušenkovad i toivotam hänele tervhut, ozad, väged da uzid satusid rados!

Kul’tur: Muzejiden ö-praznik Šoutjärves tuli tradicijaks.
Verazmaine tradicii vedäda Muzejiden ö-praznikad tuli meiden-ki male.
Se muga oli mel’he rahvahale, miše lujas hotkas leviganzi erazvuiččiš Venäman agjoiš.
Vepsän mal nece praznik vedätihe jo nel’l’änden kerdan.
Karjalas ”Muzejiden ö” zavottihe tehta ezmäi valdkundan pälidnas.
Jo äi kerdoid Petroskoin muzejad avaižiba ičeze verajad öl i kaikutte tahtnik voi tulda muzejeha maksmata.
Adivoid kuctas ekskursijoile, foto- da kuvaezitusile, koncertoile.
Tahtnikoid tulda muzejaha öl om lujas äi.
Ved’ kut om tetpas, ehtta tulda ekskursijale radpäiväl om jüged, i sikš voib tulda muzejaha hot’ möhäehtal.
Täl vodel Šoutjärven vepsläine etnografine muzei radoi öl semendkun 8.
päiväl.
Muzejas oli lujas äi adivoid.
Kerazihe ei vaiše külän eläjad, no kezapertin eläjad-ki, kudambad tuliba kezapertihe lebupäivikš da kudambad ajoiba siriči mašinoil i azotihe kacmaha, mi tegese muzejas.
Da kut voib ei seižutadas?
Muzejaspäi kuluiba čomad vepsläižed pajod – Šoutjärven hor kucui adivoid muzejaha.
Muga muzejas oli enamb sadad mest, lapsid da aigvoččid ristituid.
Niiden keskes oli adivoid susedkülišpäi – Šokšuspäi da Kalagespäi, oli tulijoid Petrskoišpäi-ki da eskai Belorussijaspäi.
Vepsän rahvahal om mugoine vero – vastata adivoid lämäs.
Šoutjärven muzei kaičeb necidä tradicijad.
Kaikuttušt tulijad vastatas, kut lähelišt ristitud.
– Tervhen tulda vepsän male, Šoutjärven vepsän rahvahan muzejaha!
Minä nadeimoi, miše nece päiv tuleb teile mel’he, i konz tö tulet kodihe, ka muštat sen aigan, – neniš sanoišpäi zavodihe ekskursii, miččen tegi Natalia Anhimova, muzejan pämez’.
Kaikuččen predmetan polhe Natalial om ičeze starin.
Kaikuččen adivon küzundaha hän löudab vastusen.
Ön adivoile ozutadihe muzejan honusid, eksponatoid, starinoitihe vepsän rahvahan enččes da nügüdläižes elos.
Muzejale om midä ozutada!
Ved’ siš om lopnus kaks’vozne restavracii, i nügüd’ muzei om kuti udessündunu.
Irdpoles se om uzištadud: om vajehtadud katuz, om kohetud iknan pölused.
Muzejan südäimes-ki äi om vajehtanus.
Udes mujutadud seinäd, pandud uded škapad kaluiden täht, äjad eksponatad om restavsiroitud.
Ihastoitab se azj, miše nügüd’ muzejas om avaitud uz’ kudenz’ honuz.
Siš om ezitadud naižiden eloradod.
Täs-žo om tehtud vepsläine must külbet’.
Muzejas radaba nügüd’aigaližed tehnologijad: om pandud tedomašinad, miččiden abul voib sada tedoid vepsän rahvahan kul’turan polhe, kundelta rahvahališt muzikad.
Niiden abul voib eskai tedištada vepsläižiden küliden eläjiden polhe.
Nene tedomašinad tuleba mel’he lapsile.
Ved’ siš om vändoid, miččid muga navediba lapsed.
Vätes hö saba tedoid vepsän rahvahan kul’turan polhe.
Nügüdläižed tehnologijad abutaba kacta ekskursijad.
Adivod voiba kundelta enččid pajoid, sanutesid vepsän kelel.
– Om-ki azjoid, miččid em voinugoi tehta, – sanub Natalia.
– Muzejaha ei ole vedätud vezi.
Nece om tärged erasile adivoile, sen polhe homaitas.
Nece om meiden planoiš tulijaks aigaks.
Muzei om tehnus parembaks da kodikahembaks.
Sen polhe sanuiba äjad adivod.
Öpraznik lopihe noren rock-gruppan koncertal, miččen nimi om ”Samuel Silent”.
Nügüdläine elo i endevanh kul’tur hüvin eläba ühtes i uz’ muzei todenzoitab sen.
Natalia Anhimova sanub, miše pidab jatkta edemba-ki tradicii tehta nece praznik.
I ku tö tahtoit kacta uzištadud muzejad, no päiväl ei ole aigad, ka tulgat muzejaha öl!

Semendkun 14.-16.
päivil čomas Mari-El-valdkundan Joškar-Ola-lidnas mäni II rahvazkeskeine üläopenikoiden Suomalaižugrilaižiden rahvahiden kal’huz’-forum.
Neche forumaha ühtni äi üläopenikoid da aspirantoid, kudambad oppiba suomalaiž-ugrilaižen mirun problemoid.
Hö oliba tulnuded ei vaiše Venäman suomalaiž-ugrilaižiš valdkundoišpai, no eskai verhiš maišpäi-ki: Suomespäi da Germaniaspäi.
Forumaha ühtni enamb 220 ristitud.
Sen tomotajan oli Marin valdkundaline universitet.
Foruman pätegendan oli tehta uzid kosketusid suomalaižugrilaižiden üläopenikoiden keskes, miše vajehtadas tedo- da kul’turmahtištol.
Necil azjtegol oli äi hüvid da tarbhaižid tegendoid.
Ozutesikš, pidi levitoitta ühthižrad suomalaižugrilaižiden universitetoiden keskes.
Toižen pätegendan oli problemoiden pätand nügüdläižen suomalaiž-ugrilaižen tedon küzundoiš.
Foruman aigan oli kul’turprogramm-ki, miččehe mülüiba foruman avaiduz, sen lopind da sekcijoiden rad.
Kaik sekcijad oli sidotud suomalaiž-ugrilaižen mirun kelenke, kul’turanke, problemoidenke da niiden pätandanke.
No paiči oficiališt palad sigä oli lujas äi melentartuižid azjoid.
Ezmäks, nece forum ühtenzoiti erazvuiččiden rahvahiden norištod.
Foruman lopus oli etnodiskotek.
Nece oli ilokaz da čoma azjtego.
Kaik üläopenikad kargaižiba, pajatiba da iloitelihe.
Niken ei tahtoind, miše forum lopižihe.
Kaik üläopenikad tundištihe toižiden rahvahiden kul’turanke, jagoihe toine toiženke arvokahil tedoil, vajehtihe radon mahtištol, löuziba täs äi uzid sebranikoid.
Olen ilokaz, miše ühtnin neche forumaha, sikš miše löuzin uzid sebranikoid, oleskelin uziš sijoiš da tundištimoi toižiden suomalaiž-ugrilaižiden rahvahiden ul’turanke da kelenke.
Mugažo tahton sanuda, miše nece oli lujas hüvä konferencijaha ühtnendan mahtišt.
Minä völ kerdan olen el’gendanu, miše tarbiž tugeta da kehitoitta ičein kel’t da rahvast.
Oli mugoine tundmuz, miše kaik oma tedanuded toine tošt jo lujas amu.
Kaiken aigan oli sebrmeline da ilokaz il’mišt.
Oliži hüvä, ku mugoižid azjtegoid oliži enamba da ned mänižiba kaikiš suomalaiž-ugrilaižiš sijoiš.

Minun babaliin Marfa Petrovna Küršinale täl vodel töuduiži 100 vot.
Hän sündui kezakun 22.
päiväl vodel 1915.
Necidä lugud nikonz ed unohta, ved’ sil pejou päliči 26 vot zavodihe Sur’ voin.
Babam eli igän enččes edahaižes Ladv-küläs Piterin agjas.
Maksimovoiden kanzas oli viž last – nel’l’ tütärt: Dun’a, Oks’a, Marfa, Anna, i üks’ poig Semoi.
Marfa noren läksi mehele ladleižen prihan taga.
Eliba hö kožmuses, molembad radoiba kolhozas.
Babam eli suren igän, 88 vot.
Hänel rodihe 2 tütärt, 6 vonukad, 13 pravonukad.
Marfa ehti tehtas prababaks.
Elo oli kaikenlaine: oli magedad-ki, no enambouse ka karktad.
Hänen ukon F’odor F’odorovič Küršinan otiba voinaha, i tagaze hän ii tulend.
Babam noren tegihe leskiakaks.
Kaks’ tütärt jäi käzile, tarbiž oli eläda, kazvatada lapsid.
Vanhambale Al’ale töndui kuz’ vot, a norembeižele Rajale vaiše koume.
Kut iče babam saneli: ”Radoimei siloi, voib sanuda, öd i pejad, ii olend aigad magata.
Kuspäi vägise lüudui, nacein, nored siloi olimei, ka sikš kaiken tirpimei.
Pidi mužikan i akan radod rata.
Openzimoi kaikile: hebon val’l’astada, villakoid tehta, alaižid kudoda ühtou neglou, kašlid plet’t’a tohespäi, kezou kegoid panda”.
Kazvataškat’he tütred, mamale abutaškat’he: kodiradoid tehližeškanziba, kezou marjoihe käveleškanziba.
Muštan babein vaihed: ”Kezou tari kolhozaha hein tehta, a ičein lehmäle hot’ öl tege.
Tulen radolpäi möhei i vuu joksen kus-ni kaskesiš tegen heinäd lehmeižele.
Toižuu pejou iče möst mänen radole, a tütrid oigendan hiinitamha”.
Homesel vanhamb tütär Al’a kucub noremban Rajan radole, a se surdnu, ei ofot mända.
Sizar sanub: ”Mängam, sinä nimidä ed tegeškande, vaiše ištu heinsatol da pajata, ika minä varaidan üksnäin”.
Tuldas mecnitüle, Al’a sanub-ki Rajale: ”Ved’ ed ištuškande radota, ota harav i abuta”.
Muga eliba-ki...
tütred kazvoiba, ičeze kanzad tegiba, ajoiba ei edahaks Ladvaspäi.
Üks’ läksi Kurbale, toine äjan vozid eläb Vidlas.
Babtein ei unohtet, paksus rižiba händast.
Pert’ babaliin seižub järven randal, čomal tahol, mäthudel; iknaspäi nägub järv’.
Minun tütred pordon meletiba, miše necile järvele om nimi ”Babein järv’”.
Mö, vonukad, mugažo paksus ajelimoiš adivoihe babeinno.
Sigä meile kaik oli mel’he.
Kezal kävelimei kül’bele järvele, abutimei babaliin hiinätada, kütkta kartohkoid, ehtkoičel podruškoideke kävelimei klubha, sigä ozutiba kino.
Tal’vel radoimei kodiradoid, a ehtkoičil kundlimei babein sarneižid.
Čoma oli aig.
Siloi Ladv oli sur’ külä, neciš igähižes čomas küläs eläjid oli äi, lapsid – kaikuččes kanzas, radod fati kaikile.
Nügüd’ babein derüunas Järventaga eläb vaiše üks’ kanz.
Žal’ om.
Minä kaikes igäs en unohta babein Ladv-küläd i miččed hüväd ristitud sigä eliba; a kudambad nügüd’ eletas, andha Jumal heile tervhut!
Konz mö aigoiš jäimei mamata i tatata, ka babam meid’ žal’l’oiči; radi oli ”hengen antta meile”.
Abuteli mil voili: vaihel, nevondal, käskel.
Muštho mäniba babein nevondad meile, hänen vonukoile: ”Algat pakos’tkoi, elägat ristituideke hüväšti; kundelkat vanhoid mehid, a norid algat abit’koi”.

Minun armhale babale Marfa Petrovna Küršinale  Minun babein ”kuldeižed” käduded Muštho mäniba igäks kaikeks, Kut ned mahtoiba ombelta, kudoda, Sabita villeine kan’goikš.
Minä muštan, kut voiliba hotkašti Lüpsta lehmän i kerita lambheižid, Kalitkoruzid ajada tarkašti Kärpištunuded käduded, vanhaižed.
Nenid käduzid ei ole armhembid.
Igän lebuta nene kaks’ ”radnikad”, Vaiše ed löuda pehmdembid, laskvembid Babein käzid, konz silitas vonukad.

Uhokun 1.
päiväspäi sulakun lophusai Kodima-lehteses mäni konkurs lapsiden täht.
Konkursaha voiba ühtneda kaik tahtnikad seičemehetoštkümnehesai vodehesai.
Lapsile pidi kirjutada starin ičeze armhas kodiživatas.
Kezan augotišes, Lapsiden kaičusen päiväl, mö tegim Minun armaz kodiživatkonkursan ühthevedod.
Konkursaha ühtni läz 30 last Petroskoišpäi, Kalagespäi da Šokšuspäi.
Erased kirjutiba melentartuižid starinoid ičeze živatoiden polhe da oigenziba fotoid, toižed pirdiba čomid kuvid.
Mö saim äi kuvid da pätim jagada konkursan kahthe palaha.
Ezmäižehe konkursan päpalaha ühtniba lapsiden starinad, toižhe – lapsil pirtud kuvad.
Ezmäižen sijan sai Arina Koz’uk, suomalaiž-ugrilaižen školan 2.
klassan openik.
Hän kirjuti lujas melentartuižen starinan Zevs-kažin da Stičkoiran polhe.
Mö arvostelim völ kaks’ radod.
Suomalaižugrilaižen školan 10.
klassan openik Andrei Lukin hüvin starinoiči kodi- da mecživatoiden polhe i pirdi čoman pedran kuvan.
Daša Kirilina Kalagespäi starinoiči meile ičeze kodijänišoiden polhe.
Oli lujas melentartušt da ilokast lugeda lapsiden töid.
Ned todeks toiba meile hüväd mel’t.
Parahiman kuvan valičiba meiden lugijad.
Hö andoiba än’t sihe kuvaha, mitte tuli heile mel’he Kodima-lehtesen Vkontakte-internetlehtpolen gruppas.
Lugijoiden melen mödhe parahiman kuvan pirdi Lika Šerligina suomalaižugrilaižes školaspäi.
Hän pirdi ičeze popugajan.
Tahtoim ozatelda vägestajid da sanuda sur’ spasib kaikile ühtnikoile ühtnendas da hüviš töiš.
A mö teidenke, kal’hed lugijad, voim lugeda lapsiden starinoid meiden lehtesen nomeroiš.

Minä olen Arina.
Minä elän Petroskoiš.
Minä opendamoi suomalaiž-ugrilaižes školas 2.
klassas.
Minä lujas navedin kodiživatoid.
Konz olin pičuine, kaiken aigan pakičin mamad ostta minei kažid vai koirad.
Nügüd’ minai om Zevs-kaži da Stičkoir.
Zevs-kaži tuli ezmäižen meiden kanzaha.
Üks’ tutab ak lahjoiči meile sen.
Siloi Zevs oli sur’, koumevozne kaži.
Se oli lujas čoma, laskav da melekaz.
Lühüdas aigas Zevs om tehnus meiden fateran ižandaks.
Se sid’-žo löuzi ičeleze hüvän magaduzsijan.
Nece oli palič maman škapas.
Konz kense meišpäi unohti siš da saupsi škapad, Zevs zavodi lujas kovin kolkotada škapan uksehe käbäläl.
Muga kaži pakiči avaita sidä.
Meiden škapan uksed nügüd’-ki om vähäižen avoitud kažile, hot’ se om löudnu jo toižen magaduzsijan fateras.
Kažin tün’ da holitoi elo lopihe siloi, konz mö ostim penen Stič-kužun.
Stič tuli meidennoks Piterišpäi.
Nece oli pen’, koumekuzne laskav živat.
Konz minä tundištimoi Stičanke, se kaiken aigan säraiži i tahtoi olda minun käziš.
Sured sil’mäd, teravad, ülähäks letud korvad, hoikad käbäläd da pen’ hibj…
Stič oli lujas čoma kužu.
Se toi meiden kanzaha äi ilod, ozad da ihastust.
Ezmäižes päiväspäi koir da kaži tegihe sebranikoikš.
Ned zavodiba ühtes magata, söda, väta toine toiženke.
Sikš ku Stič om nor’, vessel koir, se navedib väta enamba, mi kaži.
Kaikuččen ehtan Stič ezmäižen tartub kažihe.
Se zavodib jokseta ümbri kažiš, hüppib sen päle, tabadab kažin händas da näritab sidä.
Kuverdadse aigad kaži tirpab koirad, no konz tirpand tuleb lophu, Zevs andab koirale nenadme käbäläl.
Abidas Stič čingub i lähteb magadamha.
Stič ei pidä hätken abidad ičeze sebranikale.
Se tedab, miše Zevs prostib kaiken.
Kaikuččen ehtan Stič iče ladib magaduzsijan minun krovatil.
Se otab hambhižihe sijakatusen agjad, toine toižen jäl’ghe sirdäb niid keskhe i tegeb ičeleze ”pezaižen”.
Sid’ Stič ličese südäimehe i vereb magadamha.
Aigas päliči krovatile tuleb Zevskaži.
Se vereb magadamha penen koiran päle.
En teda, kut pen’ koir tirpab necidä lihakad, jügedad sebranikad, ved’ kaži om nelläha kerdaha suremb koirad, no muga hö magadaba kaiken ön.
Konz minun mamoi andab kažile da koirale sömäd, hö teravas jokseba keitimpolele.
Ken ezmäine söb, se ištub i varastab tošt.
A sid’ kacub, midä hänen sebranikal jäi bl’odaižehe, miše nolauta lophusai.
Stič om kuti pen’ oravaine meiden fateras.
Se kaiken aigan hüppib, jokseb sinna-tänna, vargastab minai tätüižid, kaiken aigan šalib.
Ehtkoižil se lujas navedib ajelta fateradme kažil.
Stič varastab, konz kaži astuškandeb kuna-se i varastamata hüppib kažin sel’gäle, otab sidä sül’he i pidäse kovas, miše ei lankta.
Kaži ei taci koirad, vaiše kändab päd, kacub sihe da vedäb ičeze sebranikad honusehe.
Minä muga nagran, konz nägen, kut koir ajeleb kažil fateradme.
Zevs-kaži da Stič-koir oma hüväd sebranikad!
Ned oma minun armhad kodiživatad!

Petroskoin universitetas mäni etnokul’turine lager’ lapsile, kudambad opendaba vepsän, karjalan da suomen kelid.
Sihe ühtniba 8.-10.
klassoiden openikad erazvuiččiš Karjalan školišpäi.
Lagerin tegijad uskoba, miše mugoine azjtego voib sündutada lapsiš taht opeta kodikelid tulijal-ki aigal.
Nel’l’ polenke päiväd kaik lapsed, eskai petroskoilaižed, eliba ühthižkodiš eriži ičeze kazvatajišpäi, ladiba olda ičenaižin.
Heiden täht oli vaumitud melentartuine, no sen-žo aigan lujas täudeline programm.
Neniš päiviš hö oleskeliba Karjalan rahvahaližes muzejas, Kantele-pertiš, Karjalan kelen, literaturan da istorijan institutas.
Heiden täht oli tehtud erazvuiččid mastar’-klassoid da tundištoituzmatkoid Petroskoi-lidnadme.
Lapsed vändiba Kyykkä-vändoho, kävuiba spektakl’ale Karjalan rahavahaližehe teatraha, ajoiba Šoutjärven etnografižehe muzejaha.
Sišpäi kaikespäi om sel’ged – tusttuda ei olend aigad.
Paiči ilotuzprogrammad openikoile oli tehtud openduz-ki.
Heile lugetihe melentartuižid lekcijoid.
Tedomez’ L’udmila Ivanova starinoiči tradicionaližen karjalaižen sajan veroiš, Irma Mullonen – toponimijas, a P’otr Zaikov – karjalan kelen istorijas.
Päazjan, min täht lapsed kerazihe lagerihe, oliba kelen urokad.
Kaikuččen päivän kaks’ polenke časud oli jagatud niile.
Kelen urokoiden täht oli kuctud Petroskoin universitetan opendajad, kudambad opendaba sigä vepsän, karjalan da suomen kelid.
Lapsed täutiba ičeze tedoid mugoižiš temoiš kut: ”Sija, kus elän”, ”Minun rahvahan sömine”, ”Tradicionaline sädo”.
Kogonaz lagerin radho ühtni läz 30 last.
Lapsiden keskes oli nel’l’ vepsläšt: kaks’ neičukašt Šoutjärvespäi – Lilija Dancova, Al’ona Kuznecova da kaks’ neičukašt Kalagespäi – Lidija Loginova da Julija Kirilina.
Jäl’gmäižel päiväl lapsed ozutiba ičeze kel’mahtoid adivoile, kudambiden taguiči oli-ki pidätud nece läger’.
Nene oma Rahvahaližen ministerstavan, Petroskoin universitetan, Opendusen ministerstvan, Lapsiden da norišton turizman keskusen radnikad.
Kaik oliba ihastusiš.
Kezapästusiden augotiž oli mänetadud satusekahašti.
Lapsed iče sanuiba, miše löuziba lageriš hüvid sebranikoid, saiba uzid melentartuižid tedoid.
A nece om tärged, konz openduz om hüväks meleks.

Udes Vidlan ma vastsi vanhoid da uzid adivoid, kaikid, ken tuli Elonpu-praznikale.
Tozi sanudas, miše vepsläižed muštaba ičeze vanhoid veroid i mahtaba noiduida.
Kackat iče!
Kanman praznikad nimi ei endustand hüväd säd, praznikan jäl’ghe-ki sä oli huba: kova tullei, vilu da vihm!
A kezakun 13.
päiväl irdal sä oli hüvä, paštoi päiväine.
Nece läm’ päiv ihastoiti praznikan ižandoid da adivoid.
Kanman Elonpu-praznikad, Vidlan kul’turpertiš mäni praznikkoncert, mitte oli omištadud Venäman Päiväle.
Necil-žo ehtal oli völ üks’ tärged azjtego – uden Valentina Lebedevan kirjan prezentacii.
Kirjan avtor habi ehti jätta ičeze käzikirjutesen muštoks – muga äi oli tahtnikoid tundištadas hänen sädandradoho!
A toižel päiväl, homendesel, avoinirdale zavodihe keratas rahvast.
Azotadihe möndrivid, čomid sijoid, kus kaikutte külä voi ezitada ičtaze.
Artistad vaumičihe ezineda scenal, a lapsed hüpiba batutal – kaikjal tundui praznikil’m.
Kaikutte voili ostta hurstid, kuvid, vepsläižid emägusid, olut, muštlahjoid...
No praznikan päpala mäni scenal – nece oli garmonistoiden konkurs da erazvuiččiden kollektivoiden ezitusid.
Sädaikollektivad tuliba erazvuiččiš Venäman agjoišpäi.
Ilokahad garmonjan äned, častuškad da pajod venän da vepsän kelil muga manitiba-ki kacujid kargaidamha.
Kuverz’ hüvid vastusid vanhoiden sebranikoidenke, uded tundmused, fotod da muštlahjad – kaik nece tegi praznikan völ veslembaks.
Voib rohktas sanuda – Elonpu-praznik tuli kaikile mel’he!

Ojatin kukkazrandoile tuliba adivod eskai velokezril Piterišpäi.
A mašinoid, miččed tuliba tradicionaližele Elonpu-praznikale, oli muga äi, miše ristituile, kudambad möhästuiba, eskai ei olend sijad, kus voiži jätta niid.
Kuluiba toivotadud garmonjad, manitiba magukahad plotud da kalitad.
Oli äi ičeze käzil tehtud muštlahjoid erazvuiččišpäi tarbhišpäi: tohespäi, savespäi, raudaspäi...
Adivod ozutiba sur’t melentartust kirjoihe-ki vepsän mas da kul’turas.
Erazvuiččiš agjoišpäi tulnuded ristitud hüviš meliš kosketihe ičeze vanhoiden tutabidenke da sebranikoidenke.
Asttes siriči paksus voili kulištada vepsän paginad, miččel ristitud tervehtoitiba toine tošt.
Mugoižed kosketused äjiden praznikan adivoiden täht tuliba päkal’hudeks.
Nece andab heile voimust paremba el’geta toine tošt, ühtes johtutada enččiš aigoiš, starinoita ičeze südäinmeletusiš, mi om muga tärged da kalliž ristitun täht.
Necil päiväl Vidl-küläs oli lujas äi hüvänsüdäimelišt rahvast.
Ken-se tarkašti kacui scenale, kus mäni praznikan päpala da eziniba kollektivad, ken-se käveli siriči möndriviš.
Toižed korktal Ojatin randal mujiba verest lent, openzihe paštmaha vepsläižid emägusid, tehta čomahajuižid koivvastoid vai kudoda...
Minai oli mugoine tundmuz, miše praznikal äjile ei olend melentartušt, mi tegihe scenal.
Ka änenkulundki ei olend hüvä...
Paginad ičeze tutabidenke, ühtnend mastar’-klassoihe da möndsijad muštlahjoidenke – naku mi mel’dütoiti rahvast!
Rahvahan praznik ičeze vepsläižil tradicijoil ühtenzoiti tuhid ristituid.
I nece om lujas hüvä!

Jo toižen kerdan Estonian mal, Tsiistre-küläs mäneb Suomalaiž-ugrilaižiden rahvahiden fil’mfestival’.
Täl vodel se kerazi fil’moid Venämalpäi, Suomen, Estonian, Vengrian malpäi, mugažo Norvegiaspäi.
Festivalile tuli äi rahvast da oli oigetud äi uzid fil’moid.
Koume päiväd fil’moiden tegijad kacuiba toine toižiden kinoradoid, vajehtihe melil, openzihe udehe.
Kut muloi-ki heiden täht tehtihe čomad mastar’-klassoid ili kino-openduzčasuid.
Neniden sanoiden kirjutai oli festivalil mugažo, nügüd’ starinoičen siš tarkemba.
Parembad sijad ei ole Voib olda ken-se sanub, miše paremb tehta kinofestivalid lidnas, kus oma sured kacundda paginzalad, hüväd adivpertid, sömsijad da kaik civilizacii om rindal.
Muga meletaba ristitud, ked ei olnugoi ni üht kerdad festivalil küläs.
Suomalaiž-ugrilaižiden rahvahiden toine fil’mfestival’ mäni estonialaižes Tsiistreküläs.
Nece sija om Virun mal, Estonian suvel, kus eläb vähäluguine setu-rahvaz.
Putta Tsiistre-küläha voib Piterin kal’t, siriči Tartu-lidnad, a voib tulda sinna venälaižes Pskov-lidnaspäi.
Tsiistre ei ole sur’ posad.
Se om lujas kodikaz, čoma.
Kaiktäna om vihand mec, sured pöudod, puižed pertid.
Pöudoidme käveleba aistad.
Sigä om lujas tün’.
Nece om se sija, kus voib lebaita hengel, äjan meletada da sada uzid idejoid.
Täl vodel kinofestivalin programm oli eripoline: mastar’-klassoid, fil’moid, paginoid, koncertoid...
Avaižihe festival’ vepsläižel fil’mal kalatusen polhe.
“Sel’ktas vedes kala kokib” oli tehtud Petroskoiš muloi.
Sen tegijad oma Vladimir Slavov da minä, neniden sanoiden kirjutai.
Kacmaha vepsläšt fil’mad tuli lujas äi rahvast, ved’ scenarijan fil’man täht mö kirjutim necin festivalin aigan muloi.
Kaik, ked nevoiba meile, ked abutiba scenarijas, tahtoiba kacta, midä meil läksi.
Fil’m tuli äjile mel’he, oli lujas äi küzundoid da mel’pidoid.
Paimnen torvut Kinofestivalin aigan fil’moiden tegijoiden täht oli tehtud hüvä openduz.
Se jätksihe koume päiväd.
Kaks’ tutabad mest Mart Kivastik da Daniel’ Erdeli andoiba mastar’-klassoid noriden fil’moiden tegijoile scenarijan kirjutamižes.
Mart Kivastik om tutab kirjutai, scenarist Estonian mal, Daniel’ Erdeli – tutab fil’moiden da videoklipoiden tegii Vengrijas.
Opendusel oli 12 mest.
Nene oliba ristitud Moskvaspäi, Piterišpäi, Surgut-, Mari-El-lidnoišpäi, Suomen da Vengrian maišpäi.
Kaikutte tulnu mez’ radoi ičeze scenarjan mödhe.
Mö Vladimir Slavovanke toim opendusele uden fil’man scenarijan.
Sen radnimi om “Paimnen torvut”.
Fil’m tuleb eloho necen voden lopus.
Nügüd’ mäneba sjomkad.
Uz’ fil’m linneb muzikaline.
Se starinoičeb enččiš vepsläižiš vändimiš, vepsän rahvahan muzikaližes kul’turas.
Suomen rahvahaline muzei Rahatugen fil’m sab Karjalan Rahvahaližes ministerstvaspäi, mugažo abud andaba M.
A.
Castrenin sebr da Tartun universitet.
Ezmäižed sjomkad oliba Petroskoin konservatorias, Art-Sloboda-käziradoiden keskuses.
Sigä mastar’ Dmitrii D’omin openzi lapsid tehmaha erazvuiččid vändimid: fleitoid, torvuid, lutuižid i m.e.
Kezakun 22.
päiväl sjomkad mäniba mugažo Suomen rahvahaližes muzejas Hel’sinki-lidnas.
Ildikó Lehtinen da Anna-Mari Immonen ozutiba meile, miččed vepsläižed vändimed kaičesoiš heiden muzejan arhivoiš.
Völ sada vot tagaze suomalaižed tedomehed oliba vepsläižiš küliš, kus keraziba muzikaližid vändimid.
Neniden ajelusiden polhe Suomen Rahvahaližes muzejas om kaičenus lujas äi melentartuižid starinoid, tedomehiden muštlotesid.
Niiš meile starinoiči tedomez’ Ildikó Lehtinen.
Muzei eskai andoi meile enččen melodijan, miččen vändi vepsläine paimen sada vot tagaze Arskaht’-küläs.
Udes fil’mas mö tahtoim kingitada enamba tarkut paimnen torvudehe.
Meile om mel’he sada tedoid vepsläižiš paimniš.
Mö tahtoim tedištada, kut hö tegiba nenid torvuid, konz kävutoitiba niid, mittušt znamoičendad andoiba torvudele elos.
Nügüd’ vepsläižed vähän pidäba lehmid, sikš küliš ei ole paimnid.
Om jüged löuta vepsläižiden keskes mastrid, miččed mahtaižiba tehta ičeze käzil paimnen torvuden, no om völ ristitud, ked muštaba starinad paimniden polhe.
Kaik oliba para himad Kirjutada fil’man scenarijan lophusai meile möst abutiba kinomastarid Estonian mal.
Hö andoiba meile äi uzid idejoid, nevoiba, kut tehta fil’man paremba da čomemba.
Festivalin aigan mö mugažo kacuim 50 kinokuvad.
Ned kaik oliba hüväd.
Kaikuččel om ičeze sjužet, ičeze tem.
Mel’he jäi saamelaine fil’m noren neiččen polhe, kudamb kaičeb saamelašt kul’turad da vengrialaine fil’m armastuses.
Sanuda, mitte fil’m oli parahiman, žurin mehile oli lujas jüged.
Hö andoiba erazvuiččid nominacijoid da lahjoičiba uzid fil’moiden tegijoid.
Festival’ toi kaikuččele adivole äi hüvüt, lahjoiči pozitivižid melid da jäti südäimehe parembid muštlotesid.

Petroskoi-lidnan päiväl Karjalan painištod da lehtmehed tundištoitaba ristituid ičeze painusidenke.
Nece azjtego jo tegihe tradicijaks.
Täl-ki vodel 27.
päiväl kezakud Leninan prospektal oli tehtud lehtišton ozuteluztaho.
Periodika-painišt-ki ühtni sihe.
Periodika-painišton ozuteluztahoil voi ostta painusid rahavahaližil kelil, tehta lehtesiden da kulehtesiden ezipakičesid.
Enamab kaikid Petroskoin eläjad da lidnan adivod ostliba Lembikalendarin, mitte oli paindud Periodika-painištos täl vodel.
Paiči lehtišton möndad painišton radnikad tegiba erazvuiččid ilotuzazjtegoid.
Kodiman da Kipinän toimitajad sanuiba suomalaižid, karjalaižid da vepsläižid ozoitesid.
Se mez’, ken ozaiži ozoitesen, oli pauklahjoitud.
Karjalan Sanomat-lehtesen radnikad kodviba ristituiden tedoid Suomen polhe.
Margarita Kemppainen, Oma Mua-lehtesen radnik, ozuti, kut ende akad paniba pähä paikoid.
Kaik azjtegod mel’dütoitiba siriči mänijid ristituid.
Rahvaz surel tahtol ühtni kaikihe mastar’-klassoihe da arboihe.
Eskai Karjalan pämez’ Aleksandr Hudilainen da Petroskoin pämez’ Galina Širšina oliba necil azjtegol.
Hö tundištihe Periodikan painusidenke, ozateliba painišton radnikoid praznikanke da toivotiba heile hüväd lebud radon jäl’ghe.
Praznikališt il’mištod ližazi Toive-ansambl’an ezituz.
Sen ühtnikad ihastoitiba ristituid rahvahaližil pajoil.
Mugoine azjtego andab painištoile voimusen löuta uzid lugijoid.
Sen taguiči voib kingitada enamba tarkut da sündutada melentartust ristituiš rahavahaližehe literaturaha.
Täl vodel Periodika-painištol oli koume mugošt ozuteluztahod Petroskoi-lidnan päiväl.
Painišton radnikad toivoba, miše nece azj tob ičeze satusid.

Kezalebu: Jo nelländen kerdan Kalagen keskškolas radab etnokul’turine lager’.
Hüvän veron mödhe Kalagen keskškolas openduzvoden jäl’ghe kezan augotšes oli tehtud etnokul’turine Päiväine-lager’.
Se lahjoiči lapsile äjan ilod, tedoid da hüväd mel’t.
Täl vodel lager’ zavodi rata kezakun 3.
päiväl i radoi nedalin.
Lagerin pämehen oli Valentina Grekova.
Vepsän lagerihe kävui 20 openikad toižespäi seičemendehesai klassahasai.
Lapsiden täht Kalagen školan opendajad vaumičiba melentartuižen kul’tur- da ilotuzprogramman.
Necen programman pätegendan oli kehitoitta lapsil melentartust ičeze penehe kodimaha, sündutada armastust vepsän rahvahaze, sen kul’turaha da kel’he.
Ezmäižel päiväl lapsed jagatihe poleti kahthe gruppaha.
Kaikutte grupp oti ičeleze jouknimen, tegi embleman, valiči pämehen da kirjuti ičtazevedändan sändoid lageriš.
Jo ezmäine Muražmätilovänd ozuti, miše vanhembad lapsed kaikiš azjoiš abutaba penile, kaik lapsed oma üks’meližed i sebrastaba kesknezoi.
Lagerin ühtnikoil oliäi matkoid, mastar’-klassoid,voibuid da vändoid.Lapsed ajoiba Petroskoihe.Sigä hö kävuiba akvatikahada kinoho.
Lapsilelujas tuli mel’he matkvepsläižidme külidme.Šoutjärven vepsän muzejanradnik Jevgenii Fotejev tegi tundištoituzmatkan Šoutjärven da Vehkojan kaikid čomembid tahoidme.
Hän starinoiči meiden röunan istorijan polhe, a lopuks kucui lapsid muzejaha i vändi heidenke erazvuiččihe vepsläižihe vändoihe.
Mö ühtes lujas veslas mänetim aigad.
Lageriš lapsed surel tahtol kacuiba fil’man ”Vepsläižen kodin südäin”.
Hö äjan tedištiba vepsän rahvahan veroiden polhe.
Jäl’ghe fil’mad neičukaižiden da prihaižiden täht oli tehtud viktorin.
Tarkad kacujad andoiba vastusid küzundoihe, kut ende vepsläžed lendiba pertid, midä mehil oli kodiš, keda ristitud pidiba tanhal.
Lapsed navediba väta irdal.
Kaikid melentartuižemb oli Kyykkä-vänd školan stadional.
Neciš vändos ühtnikad ozutiba väged, udatid da mel’t.
Pagištas, miše ”Kyykkä” om lujas vanh karjalaine vänd.
Kalagen eläi, hüvä emäg Ol’ga Lukijanova tegi lapsiden täht mastar’-klassan.
Hän openzi lapsid paštmaha kalitoid, oikti tehmaha korid da panda südäimišton.
Nened magukahad kalitad kartohkanke da šonsurimanke, miččid lapsed tegiba iče, lujas ihastoitiba kaikid.
Lagerin jäl’gmäžel päiväl oli lebumatk Änižen randale.
Midä om paremba lebud londusel!
Randal lapsed da aigvoiččed ištuiba nodjan kohtas da starinoičiba toine toižele, midä kaikuččele enamba tuli mel’he lageriš, midä jäi muštho.
Kaik oliba hüviš meliš!
Lagerin nedal’ mäni teravas, no kaikutte päiv andoi lapsile ilod, uzid tundmusid da tedoid.

Völ ei lujas amu mö tulim üläopištoho, meletim, miččen-žo linneb meiden openduz.
Mö, uništim uziš azjoiš, sebranikoiš da tedoiš.
Kaik oli mugoine uz’ da tundmatoi!
Školan jäl’ghe se oli kuti toine mir, kus oliba ičeze sändod da järgenduz.
No mö kaik olem harjenuded sihe.
Kacuim vanhembiden kursiden üläopenikoihe, meletim, miše hö oma jo aigvoččed, tedaba äjan.
Siloi näguige, miše meil om völ lujas äi aigad.
Nügüd’ vides vodes päliči mö-ki olem pästnikad.
Viž vot mö olem oppinuded suomen, vepsän da karjalan kelid.
Mö tedištim äjan Karjalan igähižiden rahvahiden polhe.
Opendusen aigan paksus ühtnim erazvuiččihe konferencijoihe da azjtegoihe, ajoim Suomehe da toižihe Venäman lidnoihe.
Äjän om vajehtanus: mö zavodim opetas baltianmerensuomalaižiden keliden da kul’turan tedokundal, a lopim jo filologižen tedokundan baltianmeren-suomalaižen filologian kafedran.
Konz openduz tuli lophu, meiden karjalan da vepsän kelen gruppaha jäi seičeme üläopenikad: kuz’ karjalašt da üks’ vepsläine.
Mö tegimoiš hüvikš sebranikoikš: matkustim ühtes, kaiken aigan abutim toine toižele.
I pidab sanuda, miše kaik openduzaig meiden täht oli ei vaiše tarbhaižen, no lujas-ki hüvän da ilokahan.
Kezakun lopus meil oli diplomtöiden polestamine.
Necil vodel ičeze diplomtöid polestiba koume vepsläšt da seičeme karjalašt.
Minä starinoičin vepsläižen sajan hengiden polhe.
Se oli etnolingvistine oppind.
Nadežda Šadrina starinoiči živatoiden polhe vepsläižiden mel’kuviteluses.
Anastasia Konošenkon tö oli omištadud vepsän kelen opendamižehe nügüaigan.
Kaik töd mel’dütoitiba komissijan ühtnikoid da kundlijoid.
Pästnikoiden da opendajiden keskes kaiken aigan oli hüväntahtoine il’mišt.
Opendajad kaiken tugeziba meid, abutiba, andoiba meile äi tedoid.
Üläopišton aig oli kuti elon škol.
Mö openzimoiš olda vastusenpidäjin, löuta päzundan jügedoiš azjoiš, saim kosketusiden mahtišton da äi tošt.
Mö el’genzim, miše kaik nece lujas abutab meile elos.
Minä ni üht kerdad en žalleičend, miše olen päzunu necile tedokundale!
Om lujas žal’ prostidas üläopištonke.
No om hüvä se, miše johtutesed siš lämbitaškandeba meid edemba-ki.
Nügüd’ meiden kafedral opendasoiš vaiše koume vepsläšt: kaks’ neičukašt toižel da üks’ – koumandel kursal.
Voib olda, ezmäižele kursale tuleba uded üläopenikad.
Tahtoižin toivotada kaikile pästnikoile da üläopenikoile, kudambad völ opendasoiš, satusid.
Navetkat se, midä tö teget, algat žalleikoi nikonz ičetoi valičendas, algat varaikoi nimiččid jügedusid elos, kosketagatoiš da tundištagatoiš uzidenke ristituidenke da olgat kaiken aigan hüviš meliš.
Ved’ nece om ilokaz aig teiden elos.
Ei uhtei sanutas, miše üläopišton aig om kaikid paremb aig elos!
Minä voin rohktas hökkähtada necen meletusenke.
Se om todest tozi!

Minä olen Daša Kirilina Kalagespäi.
Minä lujas navedin kodiživatid.
Meil om kaži, vaza, koir da kodijänišad.
Tahtoin starinoita teile kodijänišiden polhe.
Meil om kaks’kümne kodijänišad.
Ned oma erazvuiččil mujuil: vauktad, mustad, hahkad.
Eläba ned raudpezoiš.
Mö vellenke pidäm hol’t kodijänišiš.
Mö sötam niid, andam morkovkad, kapustad, leibäd, jotam vedel, a tal’vel panem kodijänišile lunt.
Ku tahtoid otta sül’he kodijänišid, ka niid pidab tabata korviš.
Teravas meil linneba völ penid kodijänišid.
Mö lujas navedim niid.

Tahtoin starinoita teile Oks’an polhe.
Nece om kaži.
Mö lahjoičim sen babale sündundpäiväks.
Se om pen’, vauged da lujas čoma.
Oks’a navedib söda kalbasad, kalad da pudrod maidonke.
Se navedib väta koiranke da toiženke vanhanke kažinke.
Völ Oks’a navedib jokselta fantikan jäl’ghe.
Konz mö tulem babannoks, kaži kaiken vasttab meid uksenno.
Oks’a lujas navedib väta da jokselta.
Minä navedin Oks’ad.

Minä olen Vasilisa.
Minai kodiš om äi živatoid, no kaži om minun armaz živat.
Kažin nimi om Mura.
Mura om sur’.
Sille om kahesa vot.
Mura om kodikaži.
Se navedib kalad.
Völ se navedib väta mäčhu.
Minun armaz živat navedib olda küläs.
Sigä Mural oma sebranikad – kaks’ kažid: Liza da Tima.
Minä navedin minun kažid, sikš miše se om minun sebranik.

Minun armaz živat om kaži.
Mamoi sanub, miše kaži voib tervehtoitta mest, kudamb läžub.
Kaži sanub ”näu…”.
Se navedib söda kalad.
Kažid voiba tabata hirid.
Ned oma ilosižed da südäimeližed.
Konz kažid kazvaba, ned ei olgoi ilosižed, no oma čomad.
Kažid eläba mecas-ki.
Nene oma il’besed.
Kaži om minun armaz živat.

Kul’tur: Kezakun 11.
päiväl vanhas Šoutjärv’-küläs mäni jogavozne vepsän Elonpu-praznik.
Kut männuzil-ki vozil se oli čomal Änižjärven randal.
Praznikale kerazihe külänikad da adivod Petroskoišpäi, Piterišpäi da Suomespäi.
Korktoiden kuziden da pedajiden al levedal pallištol seižui scen, kus oli azotadud čoma da sur’ praznikan znam.
Praznikan augotišes scenale tuli kaks’ neičukašt-vedäjäd čomiš vepsläižiš sädoiš.
Hö avaižiba praznikan.
Sid’ ičeze tervhensanoidenke eziniba Karjalan kul’turan ministr Jelena Bogdanova, Rahvahaližen politikan varapämez’ Jelizaveta  Haritonova da Šoutjärven elotahon administracijan pämez’ Irina Safonova.
Kaik hö virkiba hüvid da lämid sanoid, kitiba kaikid adivoid tulendas, andoiba lahjoid praznikan tegijoile.
Suomespäi tuliba Liperisebran ezitajad pämehenke Jorma Pitkäiženke.
Hän-ki sanui äi lämid sanoid praznikan tegijoile.
Jorma lujas toivob, miše kosketused suomalaižiden da vepsläižiden keskes kehitoitaižihe edemba-ki.
Oficialižen palan jäl’ghe oli sädaikollektivoiden ezitusid.
Praznikale tuliba fol’klor-etnografine Karjala-sebr, Karjalan rahvahan Oma pajo-hor, Venäman pajon Pitarici-hor da eskai germanian kargun Folklorevagen-sebr.
No mitte-žo vepsläine praznik linneb Šoutjärven vepsän rahvahan horata.
Nece kollektiv kut i tobjimalaz čudutoiti da ihastoiti kaikid adivoid ičeze melentartuižil pajoil da karguil.
Azjtegon lopus oli tehtud aukcion, miččel ristitud voiba ostta ičeleze miččen-se hüvän da tarbhaižen azjan.
Praznikan aigan pallištol radoiba möndrivid.
Ristitud voiba ostta sigä erazvuiččid čomid muštlahjoid, vepsläižid paštatesid.
Völ hö voiba ambuskelta tiras, voibišteldas ken edemba tacib mäčud, vedäda kanatad da äi tošt.
Lapsed ühtniba melentartuižihe mastar’-klassoihe.
Rahvahaližen muzejan radnik Anna Anhimova openzi heid paštmaha vävun pirgoid.
Kaik lapsed oliba hüviš meliš, sikš ku iče tegiba magedusid da adivoičetiba niil vanhembid.
Necil vodel Karjalas sä ei paksus ihastoitab rahvast.
Naku sil-ki kerdal ristituid varastiba vihmasišt da vilud säd.
No praznikan augotišes päiväine läksi pil’viden tagapäi da ihastoiti kaikid.
Kacmata säha praznikale tuli äi ristituid.
Sigä oli kut penid lapsid, muga vanhoid-ki ristituid.
Oli lujas hüvä, miše praznikale tuli äi norištod-ki, da heile oli lujas melentartušt olda necil azjtegoil.
Nece praznik ühtenzoiti kaikid ristituid, külänikoid da lidnan eläjid.
Se om lujas tarbhaine azj – kerata ristituid ühthe.
Ristituile pidab enamba lebaita londusel, vastatas tutabidenke ristituidenke da mänetada aigad ičeze armhidenke.
Kaikuččen voden Elonpu-praznik andab rahvahale necen voimusen!
Mö toivom, miše tulijal-ki vodel se möst keradab äi rahvast da lahjoičeb kaikile hüväd mel’t!

Heinkun keskes Timošino-külän eläjad tegiba piketan Babajevon raicentras.
Hö ei tahtoigoi, miše heiden školas valdkundmehed sauptaižiba vanhembid klassoid.
Akcijale tuliba openikad, heiden kazvatajad da kaik, kelle ei ole üks’kaik nece azj.
Nügüd’ Timošinon školha kävub 60 last.
Siš völ kaitas vepsän kul’turad, opetas vepsän kel’t.
Ku sanuda tot, školas om vaiše vepsän kelen fakul’tativ, no se-ki om tarbhašt.
Külän eläjad sanuba, miše kaikjalpäi voib kulištada – pidab kehitoitta ičeze rahvahan kul’turad…
i sid’-žo saubatas školad.
Kut sanuba piketan ühtnikad, valdmehed tahtoiba saubata školad küläs ühten sün taguiči – openikoiden lugumär om pen’.
Täl openduzvodel 10.-11.
klassoihe mäneb viž openikad.
Openikoiden kazvatajad oma mugošt mel’t, miše nece ei ole sü vanhembiden klassoiden sauptamižehe.
Ku Timošinon školas ei linne vanhembid klassoid, ka openikoile tarbiž linneb ajada opendamhas toižehe sijaha, ozutesikš, Babajevoho.
Nece om enamb sadad kilometrad.
A se znamoičeb, miše muupäivin lapsile tarbiž eläda sigä internatas.
Kazvatajile ei ole mel’he, miše lapsed eläškandeba edahan perehišpäi.
Tarjoitas oigeta lapsid opendusele toižehe-ki küläha, mitte sijadase ei muga edahan, 30 kilometrad Timošinospäi.
No sigä ei ole internatad.
Akcijale tulnuded ristitud pidiba käziš plakatoid kirjutesidenke: ”Antkat lapsile sada openduz kodiküläs!”, ”Algat erigoitkoi lapsid kazvatajišpäi!”, ”Školiden sauptamine ei ole hüvä problemoiden pätand!”.
Timošinon eläjad uskoba – ku saubatas škol, külä lujas pigašti koleb.
Material om ottud Internet-lehtpolespäi: http://newsvo.ru

8-12.
päivil kezakud Norvegias Mandalen-tahos oli norišton muzikan festival’ ”Riddu Riđđu”.
Festivalile om jo 24 vot.
Mandalenale oliba tulnuded rahvahad erazvuiččiš maišpäi: Norvegiaspäi, Šveciaspäi, Suomespäi, Kanadaspäi, Gvatemalaspäi da Venämalpäi.
Venämad ezitiba saamelaižed Murmanskaspäi, nencad Narjan-Maraspäi, igähižiden rahvahiden ezitajad Kamčatkaspäi, Jakutijaspäi da Čukotkaspäi.
Vepsläižid festivalil ezitiba Šokšun školan vepsän kelen opendai Anastasia Konošenko da Petroskoin universitetan uläopenik Darja Švecova.
Festivalil oliba kut nored, muga lapsed-ki.
Festivalin programm zavodihe 10 casud homendest.
Programmas oli erazvuiččid mastar’-klassoid, miččiš kaik tahtnikad voiba opetas kargaidamha, pajatamha, poimimaha da eskai tehmaha erazvuiččid azjoid nahkaspäi.
Mugažo oli mastar’- klass teatraližen taidehen da fotokuvadamižen navedijoiden täht.
Kaikuččel ehtal oli muzikaline koncert, miččel pajatiba tutabad gruppad Norvegiaspäi, Kanadaspäi, Grenlandiaspäi, Mongoliaspäi.
Saamelaižid ezitiba mugomad pajanikad, kut Mari Boine, Arvvas, Amok da toižed.
Kaikuččel päiväl norištol oliba tundmused muzikaližiden gruppoidenke.
Nenil vastusil voi tehta küzundoid pajanikoile da fotografiruidas heidenke.
Festivalin tahol oli tehtud čumad, jurtad, miččiš oliba rahvahaližiden sobiden da käzitöiden ozutelusid.
Mugažo festivalin aigan kaikutte ristit voi ostta pedran lihad, marjkeitosid, nahkaspäi tehtud predmetoid da äi tošt.
Nece oli lujas melentartuine da ilokaz festival’, miččes mö löuzim uzid sebranikoid kaikešpäi miruspäi.

Heinkus läksi eloho uz’ Verez tullei-al’manahan nomer.
Se om omištadud Virantanaz-eposale, miččen tegii om hüvä vepsän kelen tundii, filologijan tedomez’ Nina Zaiceva.
Ezmäižen kerdan Virantanaz-epos vepsän kelel oli paindud vodel 2012.Vodes päliči oli paindud sen kändmine suomen kel’he.
Kaikuččes kulehtesen nomeras pidäiži olda se, mi mel’dütoitaži i koskiži lugijoid.
Neciš nomeras se om eposan kändmine venän kel’he.
Necen čoman kändmižen om tehnu tetab runoilii, kändai, Zaonežjen tundii V’ačeslav Agapitov.
V’ačeslav Agapitov äi vozid om oppinu Zaonežjen kul’turad, sikš hänen kändmine om čomenzoittud pohjoižvenälaižil motivoil da paginsanoil.
Äjile, ken jo ehti lugeda eposan venän kelel, se lujas tuli mel’he.
Al’manahan tegijad sanuba sur’ spasib V’ačeslav Agapitovale hänen čomas da jügedas rados.
Nece om todeks arvokaz i  tärged azj neniden täht, ken navedib, arvostab i kaičeb ičeze rahvahan kul’turad.
Ihastoitab se-ki, miše nügüd’ venälaižed-ki voiba lugeda eposad.
Sen kal’t ned voiba tundištadas vepsän rahvahan istorijanke, sen tradicijoidenke da veroidenke, rahvahan fol’kloranke.
Al’manahas mugažo voib lugeda runoilijan Dmitrii Gorohan kirjutesen eposan polhe, sen znamoičendas vepsän rahvahan täht.
Dmitrii Goroh lujas arvostab Nina Zaicevan panendad Pohjoižen kul’turaha.
Hän rindatab Virantanazeposan Kalevala-eposanke.
Ved’ niiš om ühthine idei – lahjoita ičeze rahvahale kul’turišt muštod, ezitatoiden arvostust.
Nece kirjutez om čomenzoittud fotoil, miččil om ezitadud vepsläižed runoilijad da kirjutajad, a mugažo vepsänkeline literatur: kirjad, openduzkirjad, vajehnikad, runokogomused...
Ned čomitaba meiden al’manahad i tegeba sidä mujukahaks.
Kut edeližiš-ki kulehtesen nomeroiš, neciš al’manahas voib löuta runoid, starinoid da sarnoid lapsiden täht.
Avtoroiden keskes oma kut kaikile tutabad kirjutajad, ozutesiks, Valentina Lebedeva, Natalia Silakova, mugažo nored avtorad, kudambad vaiše zavodiba kirjutada.
Čoman koren al’manahan täht tegi tetab vepsläine taidehpirdai Aleksei Maksimov.
Kaikutte tahtnik voib ostta al’manahan Periodikapainištos, miččen adres om: Petroskoi, Titovan ird, 3.
Sen maks om 100 rubl’ad.

Nece uz’ školvaihišton bülleten’ om jo toine painuz.
Ezmäine painuz läksi eloho vodel 2001.
Sen tegijan oli Jelizaveta Haritonova.
Školvaihišton bülleten’ om tehtud niiden täht, ken opendab vepsän kel’t, pagižeb sil.
Sihe mülüba sanad, miččid voib paksus kulda školan elos, miččid opendajad da openikad otaba paginaha kaikuččen päivän.
Neciš painuses voib löuta kut kaikile tutabid sanoid, miččed jo oliba edeližes školvaihišton kogomuses, vajehnikoiš, openduzkirjoiš, a mugažo sanad, miččed openikoiden täht linneba uded.
Uzid sanoid om tehtud suffiksoiden, sanoiden ühtenzoitusen abul, a mugažo om ottud toiziš kelišpai.
Nece bülleten’, kut edelineki, om jagetud tempaloihe, ozutesikš: škol, klass, školan elo, openduz, školan kirjišt, školan sömsija, openduzkalud, sport, mel’düsed i m.e.
Nece uz’ školvaihišt oli täuttud da tarkišteldud vepsläžel oiktikirjutamižel komissijal.
Udehe painusehe om ottud homaičusehe vepsän kelen opendajiden taričendad.
Pidab sanuda, miše nece bülleten’ linneb hüvän abunikan vepsän kelen opendajile i kaikile, ken tahtoib opeta kel’t.
Se anttas kaikuččehe školha, kus opetas vepsän kel’t, kaikile, kenele se om mel’he i ken kävutab vepsän kel’t ičeze rados.

Ezisanoiden sijas Ken ecib, kut organizuida ičeze lebupäivid i navedib muzikad, ka ei ole parembad sijad, mi tulda heinkus Kuhmoho, kus jo 45 vot tehtas klassižen muzikan festivalid.
Nene muzikpäiväd zavodišoi täs völ aigemba, konz oma Sommelofol’klormuzikan da kul’turan päiväd.
Ned kuti avaidaba suren muzikan praznikad Kuhmos.
Kuhmo i sen sijadand; vepsläižed nimed Kuhmo om tozi ani čoma penikaine lidnaine Lammas-järven randal vaiše sadas kilometras Kostomukšaspäi, ani Venäman da Suomen granical.
Vepsläižile lugijoile voib völ olda melentartušt, miše ei edahan, 26 kilometras Kuhmospäi ajades Kajanihe, voib nägištada pacaz-ozutai: ”Vepsäkülähäsai 18 kilometrad”.
A ten toižel polel om kirjutadud: ”Vepsäntie”.
Ei-ik sid’ olend meiden ezitatoid, kudambad eliba edahan pohjoižes?
Vai ei-ik sid’ olend granicad, mihesai eliba endevanhad vepsläižed?
Kaiken-se nece om melentartušt i maksab sidä, miše nägištada nene ozutajad ičeze sil’mil.
A Kuhmo-lidn om tün’, vihand, puhtaz.
Sid’ kaik londuz kuti kucub kundelta sidä, olda senke kožmuses.
I nece londusen kuva abutab avaita meile suren muzikan mirud.
Konz mugoine muzikpraznik om sures lidnas, ka se andab voimust lebaitas lidnaližes elospäi i sen kobuspäi.
No koncertan jäl’ghe sinä putud möst lidnan kobuhu da rigoaigaha, erašti ed ehti kerata melid-ki koncertan jäl’ghe.
A konz oled tägä, Kuhmos, ka koncertan jäl’ghe muzik kuti völ jatkub lidnan hillüdes, sinä kuled muzikan änid, melodižid temoid, lirižid kulundoid.
Nece idei organizuida suren muzikan festival’päivid penes kodikahas lidnas om tozi oiged.
Olen mugošt mel’t, miše kenele nece idei tuli mel’he, hän om todesine muzikan tundii da navedii!
Koncertad Kuhmos organizuidas pühäkodin pertiš, kus muzikan äned lendaba ani ülähän i kuti punosoiš sinus ümbri hätken, Kuhmo-koncertzalas, mitte om saudud muga, miše melodijad kuluižiba i ripuižiba pit’kha il’mas, Kontio-školas, kus om ani kodikaz zal, mittušt navediba kut muzikantad, muga kundlijadki i toižiš sijoiš.
Päiväs voib olda nel’l’-viž koncertad 11 časud homendest zavottes.
Kaikes festivalin aigas oli tehtud 74 koncertad.
”Aig om muzik” Muzikfestivalin nimi om: ”Aig om muzik (Time is musik )”.
Aig sirdäse, jättes meile ičeze znamoid: Bethovenan aig, Bramsan aig, Šopenan aig, Mocartan aig...
Kaikutte heišpäi om avaidanu meile hänen aigan pirdoid ičeze hengen, ičeze südäimen, ičeze melen da mahton kal’t.
Om melentartušt, miše kaikuččel festivalin päiväl oli ičeze tem (Tähthiden voinad; Kellod i pil’ved; Staridad londusen polhe; Igähine mirun pörund i m.e.), i oli mel’he valita koncertoid erilaižiš temoišpäi i avaita nene temad melodijoiden kal’t.
Kuhmon muzikfestivalin ohjandajan om jo olnu pit’kha tutab muzikant Vladimir Mendelssohn, kudamb om sündunu Ruminijaha, vedäb festivalid 2005.
voden zavottes.
Necil vodel hänen-ki abul oli keratud sur’ muzikantoiden grupp (enamba sadad muzikantad) erazvuiččiš maišpäi.
Kaikiden muzikantoiden da än’solistoiden mahtod oma ani korktad.
Joga heišpäi om kuti üksjaine ičeze sijal, i se om libutanu völ enamba festivalin mastarut.
Muzik kaikiš polišpäi Neciš festivališ joga kundlii voib löuta ičeze pätemoid, päkoncertoid, armhid kompozitoroid.
Muzikpraznikale ei telustand necen kezan vilu aig.
Kaik meled oli oigetud muzikaha da sen änihe.
Penen Kuhmo-lidnan eläjiden lugumär äikerdoičese necil aigal.
Muzikkoncertoihe ühtni enamba 35 polenke tuhad kundlijad.
Hö tuleskeleba tänna äjiš Suomen tahoišpäi da toižiden maiden elosijoišpäi, sikš ku nece festival’ om tutab muzikan mirus.
Irdoil necil-ki kezal oli äi kävelijoid, velokezroil ajelijoid, muhuid da ozavid modoid.
Olen mugošt mel’t, miše minä mänetin minun parahimad lebupäiväd elos.
Minä en homaičend, miše irdal ei olendki muga läm’, kut oliži pidanu olda heinkus.
Kaik elo Kuhmos nenil päivil oli kätud da oigetud muzikaha: kaik zalad, kafed, laukad, irdad ezitiba ičeze adivoičetust.
Muzikpraznikan organizatoroiden grupp radoi holevas, i kaikes tundui tünüz’ i organizatoroiden mastaruz’.
Minä upsin muga süväs muzikan änihe, ka eskai kerdan koncertan jäl’ghe segoin penen lidnaižen irdoihe da kujoihe.
Nece oli nellänz’päiväine homendesine koncert pühäkodiš, miččen tem oli ”Nägumatomad mirun pusadud”.
Kundlin A.
Dvoržakan, M Ravel’an, H.
Rodrigon muzikad.
Mindai sebazi enambad kaiked necen kerdan gitaran vänd, ispanialaine gitaran vändai A.
Mesirka oti eskai plenha.
Nene äned katoiba mindai, heläižiba korviš, konz minä koncertan jäl’ghe olin jo irdal-ki.
Minä astuin i muhazin, sid’ ühtnägoi homaičin – kus minä olen?
Hüvä om, miše lidnaine ei ole sur’, i minä pigai löuzin tetabid sijoid.
Meiden kanzan korged adiv Meiden kanzale oli mel’he tundištadas ühten festivalin muzikantanke.
Minun vävu Sergei radoi mašinanvedäjan organizatoroiden gruppas i tundištihe Hjugo Ticciatinke, kudamb om skripkal vändai.
Hjugon sugu om Italijaspäi, hän iče om sündunu Londonaha, i hänen mamankel’ om anglijan kel’.
Nügüd’ hän eläb Stokgol’mas, hänel oli venäkeline opendai, i hän čomin pagižeb venäkelel.
Hän oli adivoiš minun tütren Ol’gan i Sergein kodiš, kus minä elin täuden kun otpuskan aigan i kävelin äjile koncertoile.
Hjugo toi kerdale ičeze skripkan-ki.
Mö kacuim skripkaha i varaižim eskai henkta, sikš ku sille om täudnus jo 350 vot!
Äjak se muštab i äjak melodijoid om tulnu sen heläidajiš kelišpäi!
Hjugo starinoiči, miše navedib kut klassišt muzikad, muga i ut, mugažo džazad.
Hüvä muzik om hüvä, hot’ miččes stil’as se oliži olnu kirjutadud.
Tulijan voden toivotused Tulijal 2016.
vodel klassižen muzikan festival’ linneb 10-23.07.
Sanutas, miše tulijal vodel Kuhmospäi tuleb Mirunkülä, sikš ku nece linneb-ki festivalin teman.
Vladimir Mendelssohn, kudamb edemba-ki linneb festivalin ohjandajan, sanui: ”Nügüd’ Kuhmo om kuti Vavilonan bašn’.
Sid’ linneb äi eriližid tutabid muzikantoid erilaižiš maišpäi i man agjoišpäi.
Mö tahtoim, miše nene muzikantad toižiba tulijal kezal tänna, Kuhmoho, ičeze maiden melodijoid, miččed oma jogahižen man parahimad kul’turan ezitajad”.
Minä ičein polespäi voin ližata, miše ku ecta tahod lebun täht, konz ei vaiše hibj, a heng i südäin voiba lebaitas, ka parembad sijad, mi Kuhmo klassižen muzikfestivalin aigan, ei voi löuta-ki.
Minai om mugoine tundmuz, miše minä igäs en kävutand lebuaigad radospäi muga čomašti, kut necil vodel.

Tedištuzmatk: 2015.
voden kezan augotišes mäni ühthine venälaiž-estilaine etnografine ekspedicii Piterin agjan vepsläižidennoks.
Nece oli venälaiž-estilaine tedoprojekt, miččehe ühtni Karjalan tedokeskusen Kelen, litrarturan da istorijan institut da Estinman rahvahan muzei Tartu-lidnaspäi (Eesti Rahva Muuseum).
Projektan pätegendan – oleskelda enamba, mi 20 vepsläižes küläs, kerata audio- da videomaterialoid da, voib olda, tulijal aigal, tehta fil’m necen ekspedicijan polhe.
Vodel 1965 Estinman rahvahan muzejan pämez’ Alksei Peterson tegi ezmäižen ekspedicijan vepsläižidennoks.
Ičeze ühthižradnikoidenke hän astui Boksitogorskan agjan külišpäi Podporožjen agjan külihesai (se jatkui 4 päiväd, matkan piduz’ oli enamb 80 kilometrad).
Matkoiš hö tegiba lehtkirjutesid sen aigan vepsän rahvahan elos da vepsän materialižes kul’turas, tegiba äi fotokuvid.
Sen ekspedicijan aigan Aleksei Peterson muga mel’düi vepsläižihe, miše sid’ hän matkazi völ äi kerdoid vepsän maihe.
Mäni 50 vot siš ezmäižes Petersonan ekspedicijaspäi.
Estinman rahvahan muzejan radnikoile tuli mel’he idei möst toštta heiden enččen pämehen matkan da rindatada, kut om vajehtanus vepsän rahvahan elo neciš aigas.
Heile oli tärged kundelta vepsän eläbad paginad i tehta audio- da videomaterialoid.
Sikš hö kucuiba ühthižtöho Kelen, literaturan da istorijan institutan aspirantan, necen kirjutesen tegijan.
Konz ristitud pagižeba toine toiženke kodikelel, hö ”avaidaba” ičeze henged, muga om kebnemb kerata melentartušt materialad eravuiččile tarbhaižile temoile.
Ekspedicijas jogahižel ühtnikal oli ičeze tegendoid da pätegendoid.
Etnolog Indrek Jääts kerazi materialad etnopolitikan polhe.
Ezmäi kaiked hänele om melentartušt tarkištelada sidä aigad, konz valdkund käski vepsläižid kirjutadas venälaižikš.
Maido Selgmäe oli meil kuvadajan.
Fol’klormez’ Ergo-Hart Västrik kerazi tedoid sijaližiš etnografižiš muzejoiš, a minei om melentartušt vepsläižiden hengelo, heiden verod da mifologii.
Pagištes külänikoidenke mö ozutim fotokuvid, miččed tegi Peterson 50 vot tagaze.
Äjäd ristitud tundištiba fotokuviš ičeze tutabid da heimolaižid, a erased tundištiba eskai ičtaze nor’aigal.
Mö jätim fotokuviden kopijoid külänikoile lahjaks.
Meiden matk mäni Boksitogorskan agjan suvivepsläižiden elotahoiden kal’t Tihvinan da Podporožjen keskvepsläižidennoks: Tihvin – Arskaht – Maigär – Požarišš – Pecoil – Laht – Sodjärv –Bor (Krasnii Bor) – Korbal – Nürgal – Pit’kär – (Minickaja) Ladv – Kurb – Järved – Nemž – Vidl.
Mö mugažo kävuim enččihe vepsläižihe külihe, miččiš nügüd’ eläba vaiše kezapertin eläjad vai niken ei elä, a mugažo tärktoihe külänikoiden täht hengeližihe sijoihe.
Niiden keskes oliba pühäkodid, kaumištod da erazvuiččid loičendsijoid, sarid.
Matkan palan mö kävuim jaugai, miše ekspedicii oliži pojav Petersonan da hänen ühthižradnikoiden matkaha.
Meiden matk mäni vanhoiden, mecal kazvahtunuziden tropaižiden kal’t.
Erased vanhad ristitud, kudambid mö vastsim ekspedicijas, völ muštaba nenid tropaižid, miččed konz-se ühtenzoitiba eskai kaikid edahaižembid külid.
Informantad starinoičiba, miše ende neiččed mäniba mehele da jäiba elämaha mužikan küläha, a ičeze kanzad kävuiba rižamaha nenidme mectehuidme, asttes jaugai kümned kilometrad.
Nügüd’ tehuded oma jo unohtadud.
Mö olim tradicionaližel Troica – praznikal-ki Pecoilküläs da norembal Elonpupraznikal Vidl-küläs.
Suvivepsläižil om enamb kaičenus endevanh tradicionaline kul’tur, hö oma ”saubaližembad” verhiš ristituišpäi.
Homaičim, miše heiden susedad Podporožjen da Tihvinan agjan keskvepsläižed, oma pagižlijambad.
Hö surembal tahtol jagoihe tedoil, no tedoiden enambišt rahvahan veroiš om unohtadud da kadotadud.
Keskvepsläižiden küliden elo nägui eläban da pozitivižemban.
Suvivepsläižiš küliš irdad oliba tühjad, sigä läz ei olend ristituid.
Oli lujas opalahišt kuvitelda, miše völ 50 vot tagaze kaikiš neniš küliš kehui elo, rahvaz radoi pöudoil, paimenzi živatoid da kogonaižel küläl iloitelihe praznikoil.
Nece elo jäi vaiše vanhoile Petersonan fotokuvile da rahvahan muštho.
Nügüd’ konz-se eläbiden küliden sijas seižuba vaiše hapanuded pertid koveridenke katusidenke da heinäl vöhösai kazvahtunuded pöudod.
Muga völ vepsän kirjutajan Vasilii Pul’kinan Korbjärven süvad veded – starinas om kuvatud penen vepsän Nürgal – külän elo XX voz’sadan ezmäižes palas.
Mitte-žo oli minun čududeluz, konz minä olin nähnu, miše necil čomal, muga mujukahašti kuvatud tahol, seižuba vaiše pertid saubatud iknoidenke, a tulda niidennoks eskai jaugai ei lujas kebn azj.
Neciš sures da jügedas ekspedicijas mö kerazim lujas äi tedoid da tegim äi foto-, audio-, da videomaterialoid, miččed kuvastaba erazvuiččid vepsän elon oblastid.
Ku sinei, kalliž Kodima-lehtesen lugii, oma melentartuižed nened materialad, ka sinä void löuta niid Estinman rahvahan muzejan arhivas Tartu-lidnas.
Pigai ned anttas Venäman tedoakademijan Karjalan tedokeskusen arhivaha-ki.

Ümbri meiš om äi mecda kodiživatoid.
Minä starinoičen minun armhiden živatoiden polhe.
Minai om kaži.
Sen nimi om Maja.
Majale om vaiše üks’ voz’.
Se om koumemujuine: must, vauged, hahk.
Minun kaži om ilokaz.
Se mahtab heraštoitta kaikid öl.
Koume časud öd Maja zavodib näukta.
Ei ole hüvä, ku nece azj toštase joga ön.
Völ živatoišpäi minei om mel’he händikaz.
Se om vägekaz, melev da čoma živat.
Händikahad eläba kanzal.
Ned kaičeba toine tošt da opendaba kaitas vihanikoišpäi.
Händikaz ei koske penid lapsid.
Se mahtab holduda lapsiš.
Minä uništan ostta koiran, miččen sugurod oliži ovčark.
Ovčark koskub händikahaze.
Toivon, miše minun uništuz tuleb eloho.
Lopuks tahtoin sanuda, miše minä navedin kodiživatoid i mecživatoid ühtejiččikš.

Londuses om äi živatoid.
Minai-žo kodiš om živat.
Nece om Man’a-kaži.
Man’ale om 3 vot.
Man’a om vauged-vihr’.
Se om ilokaz da melev kaži, se mahtab väta tedomašinal.
Man’a lujas navedib söda da jokselta.
Paksus minä meletan, äjak väged om Man’al?
Joga päivän se jokseleb, hüppib da vändab.
Minei om melentartušt kacta Man’an vändoihe da iče väta senke.
Kodiživatoile om kebnemb, mi mecživatoile.
Mecživatoile pidab ičeleze sada sališt da kaitas vihanikoišpäi.
Minun armaz mecživat om hir’b.
Hir’b om hered, vägev da čoma živat.
Hir’b nikeda ei varaida.
Öl hir’b magadab ani lumel.
Minun täht se om sebranik da abunik.
Konz minä olin penen, minä kadoin mecha, a hir’b kaiči mindai da abuti tulda kodihe.
Nece oli znamasine päiv.
Ku rindatada živatoid mehidenke, ka kodiživatoiden elo om kuti lebu, a mecživatoiden elo om ičenaine.
Kaikuččel päiväl mecživat vägestasoi siš, miše jäda henghe.

Jäl’gmäižil vozil ristitud kaik paksumba tedištaba säs Intenetaspäi.
Internet-lehtpoled tarjoičeba meile ičeze sän endustusid.
Mugoižed endustused paksus ei olgoi oiktad.
Väran sän endustusen taguiči mö voim kastta jaugoid, vilustuda.
Erašti voib tehtas toižid-ki ozatomusid.
Tarkatoi sän endustuz om varukast meile.
Midä-žo tehta?
Meletagam ühtes!
Endevanhoiš aigoišpäi ristitud ladiba endustada säd.
Pidab sanuda, hö sabustiba neciš azjas lujas hüvid satusid.
Nügüd’ om lujas äi mahtoid, miččiden abul voib tarkištelda säd.
Om erazvuiččid tetabid primetoid.
Paiči sidä nügüd’ ristitud mahtaba kävutada radiolakataroid, avaruz’sputnikoid da elektroništ tehnikad sän endustusen täht.
Sän endustuz ei ole kebn azj, sen täht pidab kerata äi tedoid.
Nügüdläine tedo mahtab endustada säd läz kogonaižeks kuks.
No, ku sanuda tot, sän endustuz koumeks päiväks om oiktemb.
Ku sanutas sän endustuses miččel-se tahol, ka mugošt-žo säd pidab varastada lähiližil tahoil, miččed sijaidasoiš ei edemba, mi tuhiš nellikkilometroiš.
Kut-žo meile tedištada säd?
Ezmäi tarbiž johtutada tetabid primetoid.
Sid’ rindatada ičeze tarkištelendoid meteoslužban sän endustusenke.
Kaiken pidab muštta siš, miše mi enamb sinai om tedoid, ka paremb linneb sinun sän endustuz.
Tobjimalaz edel vihmad om räk, lindud čičitaba kovas da lendaba madalašti.
Päiväl nukutab, päidusen aigan päiväine nouzeb pil’viš sadeged ülähäks.
Varastadas lämäd säd, konz pil’ved ujuba korktas vai tegihe ”kidžerikš”, konz pertiden turuišpäi savu libub ülähaks.
Ku ümbri kudmaižes nägub erimujuižid läipid vai päiväine nouzman da laskendan aigan om käbed, varastadas kovad tulleid.
Nene oma rahvahan primetad.
Ned oma sadavoččed.
Ristitud tarkišteliba säd, miše kaita ičeze satust, sada hüväd sališt, parembzoitta miš-se ičeze elod.
Meiden ezitatad ladiba endustada säd erasikš kuikš.
Ozutesikš, säd elokuks tarkišteliba Samsonan päivän, mitte om 10.
päiväl heinkud.
Sanutihe muga: ”Ku Samsonan päivän vihmub, ka kogonaižen kezan vihmuškandeb, a ku hüvä päiv om, ka keza-ki lämän linneb”.
Täl vodel 10.
päiväl kezakud Petroskoiš oli hüvä sä.
Toivom, miše lämäd Karjalas völ voib varastada.
Kodvim meiden ezitatoiden primetan.
Mugažo elokus endustadihe säd sügüzeks da tal’veks: 2.
päiväl elokud – Il’jan päiv.
Ku om kuiv sä – kaks’ kud linneb läm’.
16.
päiväl elokud – Anton Vihrevei.
Ku necil päiväl tullei puhub piringol, linneb vilu tal’v.
17.
päiväl elokud – Ku necil päiväl sä om hüvä, ka kül’mkus-ki linneb hüvä sä.
Ku vihmub, ka kül’mku-ki linneb vihmukahan.
23.
päiväl elokud – Lavrentian päiv.
Keskpäivän kactas vedehe: vezi om tün’, ka sügüz’ linneb tünän, a tal’v – ilma uhoita.
26.
päiväl elokud – Tihon Strastnii.
Ku tullei puhub hilläs – hüväks säks, a ku om piring, sügüz’ku linneb vihmakahan.
28.
päiväl elokud – Presv’ataja Bogorodican Uspenie.
Necidä päiväd lugetas sügüzen augotišeks.
Mitte sä om necil päiväl, mugoižen-žo linneb sügüz’.
Tarkištelendoid säs, uziden tedoiden ecind, mitte jäi rahvahale muštho nügüdehesai – nece om äjiden sugupol’viden hol’ jäl’genikoiš, meiš.
Otkam mö-ki kaik nene tedod ičemoi muštho da kaikam ned meiden lapsiden täht.

Sügüz’kun augotišes suomalaiž-ugrilaižed literatorad kerazihe Vengrian Badačon’tomai-lidnaha.
Sigä mäni XIII Suomalaiž-ugrilaižiden kirjutajiden rahvazkeskeine kongress.
Täl kerdal literatorad diskutiruiba dramaturgijan kehitoitusen küzundoid.
Hö starinoičiba suomalaižugrilaižiden dramaturgoiden pjesoiden paindandan tarbhudes.
Ičeze rahvahan literaturas starinoičiba vepsläižed-ki.
Vepsän kirjutuzkel’ om nor’.
Sen udessündutandan da kehitoitusen toine etap zavodihe 1980-vozil.
Siloi sündui vepsän kirjkel’, miččel nügüd’ paindas läz kaik vepsänkeline literatur da mittušt kävutaba ičeze rados lehtmehed da opendajad.
Kacmata mugoižehe ei pit’käha igäha vepsläine literatur sünduti äi čomid runoilijoid: Nikolai Abramov, Mihail Bašnin, Alevtina Andrejeva, Valentina Lebedeva, Valentina Rogozina, Ol’ga Žukova.
Suren panendan vepsän literaturan kehitoitusehe tegi üks’ vepsän kirjkelen tegijoišpäi, äiluguižiden openduzkirjoiden da vajehnikoiden kirjutai, vepsänkeližiden tekstoiden toimitai da tetab runoilii Nina Zaiceva.
Paiči sidä vepsän kel’he oli kätud vepsläižiden kirjutajiden venäkeližid kirjutesid.
Neniden avtoroiden keskes oma Oleg Mošnikov, Natalja Silakova, Vasilii Pul’kin, Anatolii Petuhov.
Nügüd’ vepsänkeline literatur heredas kehitoitasoi, ližadasoi uzil kirjutesil, tuleba uded lahjakahad kirjutajad.
Nikolai Abramovan taguiči vepsän kel’he oli kätud Venäman da mirun literaturan klassikoiden runoid.
Nügüd’ vepsän kel’he voib käta mittušt taht kirjad.
Vepsän kirjkel’ om bohat, ei ole ni üht sanad, mittušt ei voiži sanuda vai kirjutada vepsäks.
Runotuz da dramaturgii oma läheližed toine toižele.
Vepsän literaturas völ ei ole dramatižid töid.
No om mugoižid töid, miččid voib ozutada scenal.
Petroskoin suomalaiž-ugrilaižes školas Kalevalan päiväks openikad lugeba runoid eposaspäi da tegeba teatrozutelusid.
Vodel 2012 Kalevala oli kätud vepsän kel’he.
Sikš openikoil, kudambad opendaba školiš vepsän kel’t, om voimuz tehta teatrozutelusid Kalevala-temale ičeze kodikelel-ki.
Paiči sidä vepsläižil nügüd’ om ičeze epos ”Virantanaz”.
Vodel 2013 Karjalan rahvahaližen teatran scenal oli ozutadud Vauged uni-ezituz vepsläižiden runoiden pohjal.
Täl vodel jo koumanden kerdan Kalages mäneb Vepsän sarnan festival’.
Sil lapsed ozutaba penikaižid ezitusid.
Nece festival’ koskub dramatižiden töiden konkursaha.
Necil kerdal festivalil pätemoikš ozutelusiden täht om valitud Karjalan eposad.
Nügüd’ vepsläine literatur pani kovan pohjan ičeze tulijan kehitoitusen täht.
Professoran Janoš Pustajan projektan taguiči kongressaks oli paindud runokogomused, miččihe mülüi suomalaiž-ugrilaižiden runoilijoiden 12 parahimad runod.
Ned oli kätud erazvuiččihe suomalaiž-ugrilaižiden rahvahiden kelihe.
Runokogomusiš om Viktor Jeršovan, Alevtina Andrejevan, Nina Zaicevan, Valentina Lebedevan, Mihail Bašninan, Gul’a Polivanovan da Ol’ga Žukovan runoid.

Openduz: Nügüd’ se om lujas ülev azj – teta ičeze kodikel’t.
Nikenele ei ole čudokast, miše voded jokseba lujas heredas, i uded pol’ved vajehtaba toižid.
Kaik mäneb ümbrustme möst i möst.
Jogahižen voden školihe da üläopištoihe tuleba uded openikad da üläopenikad, a ned, kudambad ei amu oliba heiden sijal lähteba udehe aigvoččiden eloho.
Meiden Karjalan valdkundas kaiken aigan letas küzund kodikeliden oloiš, niiden kehitoituses da kävutoitandas.
Kaikuččen voden školiš da üläopištos varastadas uzid tahtnikoid opeta kodikel’t.
Karjalas om 4 školad, miččiš opetas vepsän kel’t.
Ned oma Šokšun, Šoutjärven, Kalagen školad, miččed sijadasoiš Änižjärven randal da Suomalaižugrilaine škol Petroskoiš.
Vaiše necil openduzvodel opendai Šokšuspäi mäni radmaha Šoutjärven školha.
Sikš ei ole sel’ged, ken sigä opendaškandeb lapsid vepsän kel’he.
Nügüd’ Šokšun škol ecib ristitud vepsän kelen opendajan sijale.
Ihastoitab situacii Kalag'- da Šoutjärv'-küliden školiš, ved’ kaik openikad, kudambad tuleba ezmäižehe klassaha opendaba kodikel’t.
Täl vodel Kalagen školha ezmäižehe klassaha tuli 11 openikad, Šoutjärven školas necil openduzvodel ezmäižes klassas opendasoi 13 openikad.
Suomalaiž-ugrilaižehe školha tuli üks’ prihaine vepsläižiden juridenke.
Vepsän kelen opendajan Nadežda Petrovan sanoiden mödhe, nügüd’ školas vepsän kel’t opendab läz 27 last.
No ku školiš om äi lapsid, kudambad tuliba opendamha karjalan da vepsän kel’t, ka üläopištos niid tegesoi vähemba.
Se-ki om sel’ged.
Ei kaikutte ristit el’gendab, miše opeta kodikel’t om lujas melentaruine da tarbhaine azj.
Enambišton täht se om tühj da ližatoi.
Paksus ristitud, kudambad opendaba kodikel’t, voiba kulda: “Mikš nece sinei om?
Tarbiž-ik nece sinei?
Ved’ niken ei pagiže nenil kelil!
Kuna sinä mäned radmaha?”.
Sikš školiden pästnikad meletaba, miše nece professii ei linne tarbhaižen heiden täht.
A se om lujas huba!
Nügüd’ se om lujas ülev azj – teta ičeze kodikel’t, a ku nece om vähäluguižen rahvahan kel’, kaita se om kuti supergerojan missii.
Muga konz-se sanui üks’ baltianmeren-suomalaižiden keliden kafedran üläopenik.
Om lujas hüvä, miše oma ristitud, kudambad el’gendaba sidä.
Nügüd’ Petroskoin üläopištos viž üläopenikad opendab vepsän kel't.
Koumandel voz’kursal sidä opendab üks’ neičukaine – Jekaterina Veršinina, toižel voz’kursal – Darja Švecova da Darja Hil’.
Sureks ozaks necil vodel ezmäižele kursale tuli kaks’ prihašt – Gleb Fomin da German Issar.
Molembad prihaižed oma Petroskoišpäi.
German nikonz ei ole oppinu suomen da vepsän kel’t, da paiči sidä nikonz ei ole kulnu niid.
No hän iče sanub, miše hänele kaiken aigan oli melentartušt teta nenid kelid.
Midä koskeb Glebad – hän om Suomalaiž-ugrilaižen školan pästnik.
Hän om oppinu vepsän kel’t vaiše kaks’ vot, da hänen melentartuz neche kel’he om lujas sur’.
Glebal oma vepsläižed jured, hän meletab, miše opeta kodikel’t om hänen velg.
Hüvä om, ku jäb mugoine norišt, mitte el’gendab ičeze kelen arvon da korktan znamoičendan.
Nikonz en väzu toštta, miše kodikeles om vägi.
Ei sa varaita, miše midä-se tuleb toižeks.
Ved’ ku ristit tegeb armast azjad, sid’ kaik hänel tuleb hüvin!
Ei tarbiž kundelta toižid, kudambad sanuba, miše eläd värin, tarbiž kundelta vaiše ičtaze da uskta, miše armaz azj abutab elos kaiken!

Täl vodel Elonpu-praznik Vologdan mal mäni znamasižel Mail’man igähižiden rahvahiden päiväl, 9.
heinkud.
Karjalaspäi praznikale tuli sur’ delegacii, ved’ sen aigan Vologdan agjan pämehed tegiba suiman, kus pagižiba vepsän kul’turan kehitoituses.
Kut mäni nece vastuz da mil ihastoiti Elonpu-praznik adivoid Vologdan mal, starinoičen siš tarkemba.
Elonpu-praznik zavodihe Päžjärves tervhensanoil valdmehišpäi.
Ezmäižen pidi paginad Vologdan agjan gubernatoran varapämez’ Aleksei Makarovskii.
Hän sanui vepsläižen kul’turan sures znamoičendas da vepsän rahvahan tuleban aigan holes.
Praznikan aigan pidiba sanad mugažo Babajevon rajonan pämez’ Igor’ Kuznecov, Päžjärv’-külän pämez’ Natalia Zaharenkova, Timošino-külän pämez’ Larisa Ivanova da tulnu Karjalaspäi Rahvahaližen politikan ministr Andrei Manin.
Hän tervehtoiti kaikid adivoid vepsän kelel da homaiči: “Koumen regionan keskes jo amu om kirjutadud azjbumag ühthižradon polhe.
Karjalan ma om vaumiž tehta necidä radod Piterin da Vologdan agjan valdmehidenke.
Vaiše ühtes mö voim kaita vepsän kel’t da kul’turad, kehitoitta sidä...”.
Sebrastuzznamaks kaik valdmehed ühtes viritiba praznikpažagan da avaižiba Elonpu-praznikan Vologdan mal Päžjärv’-posadas.
Ezmäižen lavale tuli Jousnen järved-pajogrupp Petroskoišpäi, mitte ihastoiti adivoid nügüd’aigaližil pajoil vepsän kelel.
Külänikoiden hol’ Praznikan aigan ezini lujas äi fol’klorkollektivoid Timošinospäi, Kujaspäi, Päžjärvespäi, Pondalalpäi da toižiš susedposadoišpäi.
Kaikutte vaumiči ičeze ezitusen.
Zor’aine-pajogrupp Pondlalpäi tuli praznikale ühesan mehen kesken.
Necile kollektivale täudui jo 15 vot.
Sen pajanikad oma emägad.
Kollektivan repertuaras om pajoid armhas kodimas, čomid runoid da karguid.
Praznikan aigan pöudol radoiba mugažo erazvuiččed möndsijad.
Niiš voi kacta enččid vepsläižid kodikaluid, astjoid, voi ostta muštlahjaks käzitehmusid, mujada vepsläižid pirgoid da söda lemust.
Praznik kerazi adivoid ei vaiše Vologdan malpäi, no mugažo Venäman edahaižiš polišpäi.
Kaikjalpäi kului vepsläižid paginoid, i enamba kaiked niid oli Timošinan školan tulebas aigas.
Ei amu Timošino-posadaha tuli paha vest’: külän školas sauptas 10.
da 11.klassad.
Lapsile tarbiž linneb ajada opendamhas Babajevo-lidnaha, sadan kilometran taga kodiküläspäi.
Vologdan man eläjad tegiba jo sured keragad, kirjutiba Vologdan man valdmehištoho, no midä linneb školanke, nügüd’ ei ole sel’ged.
Suim ei olend täuz’ da aktivistoiden täht Päžjärven kul’turpertiš oli tehtud suim.
Om lujas žal’, no suim ei olend täuz’, sikš ku sinna ei tulnugoi ni Vologdan man gubernatoran varapämez’, ni Babajevon rajonan pämez’, ni Päžjärven külän emäg.
Enamb kaikid vastusel oli Karjalan man ezitajid: Karjalan Rahvahaližen politikan ministr Andrei Manin, varaministr Jelizaveta Haritonova, Vepsän kul’tursebran pämez’ Zinaida Strogal’ščikova, Karjalan rahvahan ištundan pämez’ Tatjana Klejerova, Jousnen järvedgruppan pajanik Zoja Malikova, lehtmez’ Maria Košeleva da neniden sanoiden kirjutai.
Suimal pagištihe vepsän kul’turan da vepsän kelen tulebas elos.
Karjalan delegacii starinoiči vastusel sen radon polhe, mitte mäneb Karjalan mal enamb 25 vot vepsän rahvahan hüvüdeks.
Karjalan rahvahaližen politikan varaministr Jelizaveta Haritonova sanub: “Mö sanuim, miččid kirjoid, pidoid, azjoid tegem Karjalas, midä tegem kalanikoile, mecnikoile i mugomile tradicionaližile eländtahoile, kus eläba vepsläižed.
Mö starinoičim, miččid rahavaroid mö saim Moskvaspäi da midä tegim nenile rahoile Karjalas.
Mö kohenzim Kalagen da Šokšun školad, bol’nican Šoutjärves.
Mö pästim erazvuiččid kirjoid vepsläižile.
Mö starinoičim siš, midä mö tegem vepsläižile Karjalas, miše heiden elo oliži kebnemba da paremba”.
Vologdan agjan valdmehed ozutiba fil’man siš, kut hö Vologdan mal kaičeba vepsläšt kul’turad neniš jügedoiš oloiš, konz heil om muga vähä den’goid.
Pidab sanuda, miše vastusen aigan molembad poled saiba toine toiželpäi hüvid radmahtoid vepsän rahvahan kul’turan polhe.
Vastusen satused Paiči kul’turazjoid Vologdan agjan valdmehed pagižiba päivänteraližiš küzundoiš, miše küliš om vähä norid kanzoid, radsijoid, äjad kul’turpertid oma hubas olendas, a den’goid remontan tegemižele ei ole.
Hö sanuiba, miše äjad kul’turpertid, muzejad vepsläižiš küliš oma saubas, sikš ku ei ole den’goid radnikoile maksule.
Karjalan valdmehed ičeze polespäi ei opendanugoi nikeda, ei andnugoi nikelle surid nevondoid.
Hö sanuiba vaiše ičeze ozutesen mödhe, midä hö tegeba Karjalas vepsän rahvahan hüvüdeks.
Ministerstvan radnikad homaičiba, miše ezmäi kaiked iče ristitud abutaba heile tehta radod paremba.
Oliži hüvä, ku Vologdan man valdmehed enamba pagižižiba da planiruičižiba tehta sured azjad ühtes vepsän rahvahanke.
Voib olda, siloi nece rad oliži tehtud čomemba da oiktemba.
Vepsläižil om kaitud lujas hüvä enzne kul’tur, pidab enamba ozutada sidä toižile.
Siloi vepsläižihe kingitab homaitust enamb erazvuiččid ristituid, a ei vaiše vepsläižed.
Elonpu-praznikal Vepsän kul’tursebran pämez’ Zinaida Strogal’ ščikova hüvin homaiči: “Ei ole vaiše Piterin agjan vepsläižid, ei ole vaiše Vologdan man vepsläižid, ei ole vaiše Karjalan man vepsläižid, om ühthine vepsän rahvaz, kudambal om ühthine istorii, kel’ da kul’tur.
Kaita da kehitoitta nece kul’tur pidab koumele regionale ühtes”.
Karjalan valdkund ozuti, miše se om vaumiž tulda abuhu, se om vaumiž pidäda paginad, jagadas radmahtištol.
Se om vaumiž tehta ühthižradod vepsän rahvahan da kul’turan hüvüdeks.

Elokun lopus tradicijan mödhe Norvegian mal vedetihe Isogaisa-šamanoiden festival’.
Min täht šamanad vastasoiš i midä melentartušt voib nägištada necil noididen praznikal?
Kut sanutas, paremba ühten kerdan nägištada, mi sadoid kerdoid kulištada...
Norvegia om todeks čoma ma.
Vilu londuz, sured lumisižed mäged, röunatomad pöudojd, pohjoižen loštand tuleba mel’he kaikuččele mehele.
Sigä om erilaine il’m.
Se om puhtaz i vilu, i tundub, miše päd punotab, kuni ed ole härgnu mugoižehe kislorodaha.
Norvegias om pen’ Lavangen-elotaho.
Sigä eläb vaiše tuha mest.
Rahvaz pagižeb norvegian kelel da mugažo pohjoižsaameks.
Kaikuččel vodel neciš čomas tahos vastasoiš šamanad erazvuiččiš maišpäi.
Necile vastusele anttihe nimen “Isogaisa”, min voib käta, kut “sur’ mägi”.
Festivalil ozutadihe mastar’-klassoid.
Voi opetas mujutada villad, plet’t’a endevanhoid vöid, ombelta saamelaižen paidan, tehta puspäi kaičendamuletad.
Adivoid opetihe pajatamha saamelaižid joikuid da starinoitihe heile amuižiš veroiš da tradicijoiš.
Kaiken aigan festivalil kului saamelaine muzik.
Kogonaižed päiväd šamanad iškiba bubnoihe i oli jüged sanuda, om-ik se pajo vai se om todesine noidan ritual.
Karjalaspäi Isogaisale tuli meiden vepsläine Noid-pajogrupp.
Muzikantad vändiba ičeze uzid pajoid, miččed todeks tuliba mel’he festivalin adivoile.
Saamelaižes čumas kargaitihe da ilotelihe, ei ole mest, kudamb voi ištta ičeze sijal i ei kargaita.
Sana “noid” om tetab saamelaižile.
Endevanhas aigaspäi “noidikš” hö kucuiba tedairistituid da lekarid.
Noidusen tradicii om kova saamelaižil.
Nügüd’-ki saami-rahvahal om noidid, kudambad arvosteldas da paksus pakitas abud heil.
Täl vodel noid-tedajad tuliba Franciaspäi, Suomespäi, Latviaspäi da Venämalpäi.
Hö tervehtoitiba tulijoid ristituid, abutiba heile pästta ičeze bedoid da kibuid.
Sigä oli kül’bet’, mitte saamelaižiden melen mödhe tervehtoitab i seižutab jaugaha eskai läžujad.
Nene ritualad tuliba mel’he.
Kactes, kut noid spravitoitab ristitun kibud, nägub, miše nece üks’kerdaine ritual ei voi abutada.
Kut nügüdläižele mehele uskta sihe, miše voib tervehtoittas ilma lekarita da zel’l’oita?
Om-ik se tozi?
Neche küzundaha ecim vastusen festivalil.
Saamelaine priha Sem’on Bol'šunov Murmanskan agjan Loparskoje-küläspäi starinoiči meile noiduden tradicijan polhe.
“Tahtoin sanuda, miše saamelaižed ei tednugoi šaman-sanad.
Mö kucum mugoižid mehid “noidikš”.
Noidaks mez’ voib tehtas, konz hänele om enamb 40 vot.
Noid spravitab vaiše verhid mehid.
Lečta ičhižid noidale ei sa.
Mez’ ei sanu, miše hän om noid.
Vaiše külänikad voiba kucta mehen noidaks.
Meiden noidad oliba rahvahan melen mödhe lujas vägekahad mehed.
Hö mahtoiba ohjata il’mal.
Saamelaižed noidad mahtoiba vajehtada säd, londusen il’mehid.
Ku uskta mifoihe, ka noidad mahtoiba eskai sirtta sared ühtes sijaspäi toižehe.
Pagištihe, ku telustada noidale hänen rados, ka noid voib kätas noidasižeks kiveks – seidaks.
Noidad abutiba ristituile.
Hö mahtoiba sureta pedroiden kogoid, lečta pedroid.
No iče noidad ei pidanugoi pedroid.
Heiden rad oli noiduz.
Ičeze rados hö ei pakičenugoi den’goid.
Mez’, kudamb sai abun noidalpäi iče maksoi severdan, kuverdan voi.
Paksus makstihe sömäl.
Saamelaižil, kut äjil suomalaiž-ugrilaižil rahvahil oli kaks’ uskondad.
Saamelaižed oli valatadud, hö oma ortodoksižed.
No sen-žo aigan saamelaižed uskoba äjihe jumaloihe, ižandoihe.
Päiväine, kudmaine, ma – kaik ned oma meiden “ižandad”.
Ma om akoiden polestai, päiväine om rahvahan tatoi.
Mifan mödhe ma da päiväine sündutiba lapsen – pedran (saam.
Mändiš)”.
Sem’on Bol'šunovale om 25 vot.
Hän äjan tedab ičeze rahvahan kul’turan polhe.
Sem’on tedab tradicijoid laps’aigaspäi, mugažo äjan lugeb i sab tedoid kirjoišpäi.
Festivalil Sem’on ozuteli ristituile “pajatandad kurkul”.
Mugažo openzi adivoid pajatamha živatoiden änid.
“Isogaisa”-festival’ keradab erazvuiččid adivoid.
Erased todeks uskoba noididen vägehe i pakičeba heil abud, toižed tuleba festivalile tundištamhas saamelaižihe tradicijoihe da opetas endevanhaze käziradho.
Se azj, miše ristitud tuleskeleba festivalihe udes da udes, sanub sen polhe, miše “Isogaisa” om melentartušt rahvahale i tulijal vodel se möst keradab adivoid.

Ken meišpäi ei teda Wikipedian polhe?
Nügüdaigas läz jogahine ristit, kudamb voib kävutada Internetad, löudab tarbhaižen informacijan sen internetlehtpolen abul.
Wikipedia om üks’ popul’arižembiš internetlehtpolišpäi, mittušthot’ ühten kerdan kävuti ičeze elos läz kaikutte ristit.
Se om joudai enciklopedii, mitte om kebnpäzuine jogahižele.
No kaikid tärktemb om se, miše kirjutesed neciš enciklopedijas oma äjil kelil.
Paiči sidä – Wikipediaha kirjutadas eskai vähäluguižiden rahvahiden kelil-ki.
Necen voden elokun augotišes Suvi-Estonias mäni jogavozne  suomalaiž-ugrilaižiden keliden Wikipedian seminar.
Nored suomalaiž-ugrilaižed aktivistad kerazihe ühthe sijaha erazvuiččiš suomalaižugrilaižiš valdkundoišpäi, miše tundištadas Wikipedianke da tedištada enamba rados siš.
Heiden keskes oliba i lehtmehed, Wikipedian tedajad da muite, sen kävutajad.
Seminaran ühtnikoiden enambišt oli Venämalpäi.
Se ei ole čudokast, ved’ Venämal eläb suomalaižugrilaižiden rahvahiden enambišt.
Čomaha tahoze ei edahan Tartu-lidnaspäi tuliba udmurtilaižed, suomalaižed, mari, morz’a da ekša-rahvahad, vepsläižed, karjalaižed da toižed.
Kaik hö kerazihe, miše tedištada ut Wikipedias suomalaiž-ugrilaižil kelil da vajehtadas mahtištol.
Seminaran pämehed tegiba kaik muga, miše ühtnikoile oliži kebnas da ilokast tehta ičeze radod.
Toižil sanoil – ühtenzoitta hüväd da tarbhašt.
Seminar tehtihe čomal tahol mecas.
Ühtnikad radoiba da saiba ihastust londusespäi.
Mugoine il’m abuti heile keskitadas radoho, no sen-žo aigan olda tünäs.
Nece seminar jatkui koume päiväd.
Sen tegijoin oliba estilaižed Wikimedian radnikad.
Ezmäižel päiväl oli plenarine ištund, miččel hö starinoičiba suomalaiž-ugrilaižen Wikipedian oloiš.
Heiden paginoišpäi tegihe sel’ged, miše Estin man Wikipedia radab hüvin.
Se ei ole čudokast, sikš ku estin man üläopenikad da Wikimedian aktivistad Tartu-lidnaspäi surel tahtol tegeba ičeze azjad.
Hö kaiken aigan kirjutaba uzid kirjutesid, vaumištaba uzid programmoid internetlehtpolen täht, miše jogahižele kävutajale oliži hüvä da kebn löuta se, midä hän tahtoi da ičeleze kirjutada siš, mi om melentartušt hänele da toižile kävutajile.
Pagištihe Wikipediaha sidotud problemoiš da jügedusiš.
Ozutesikš, Karjalaspäi tuliba eskai kahten rahvahan ezitajad – vepsläižed da karjalaižed.
Kacmata sihe, miše karjalaižid om äi da hö kaiken aigan kehitoitaba da tugeba ičeze kel’t, Wikipedia karjalan kelel om vaiše ”inkubatoras”.
Nece znamoičeb, miše se ei ole völ oficialine lehtpol’.
Tarbiž sanuda, miše vepsläine Wikipedia ei ole lujas hubas olos.
Se om oficialine da siš voib löuta äi kirjutesid vepsläižes kul’turas da keles.
No vepsläižil- ki kaiken-se om üks’ problem: sikš ku Wikipedia om joudai enciklopedii – sihe voiba kurjutada kaik, ked tahtoiba, i erašti nene ristitud, ked ei tekoi vepsän kel’t hüvin.
Sikš tekstoiš om äi vigoid.
Necidä problemad da äjid toižid diskutiruidihe seminaral.
Oli löutud niihe pätandoid.
Miše oliži kebnemba tehta radod, kaik ühtnikad jagatihe kahthe gruppaha.
Ezmäižes gruppas oli ristituid, kudambad tedaba Wikipedias da rados siš lujas hüvin, hö pagižiba päproblemoiš da vajehtihe ičeze mahtištol.
Toižes gruppas oli uzikoid, kudambile starinoitihe, kut tarbiž kirjutada kirjutesid Wikipediaha.
Seminaran ühthevedon oli se, miše pidab kaiken aigan kirjutada kirjutesid Wikipediaha da kaiken aigan vajehtadas mahtištol, olda sidoiš toižiden rahvahiden ezitajidenke.
Ved’ tehta se om lujas kebn azj, a mittušt hüväd da sur’t satust se voib toda!
Tarbiž vaiše tahtod da hot’ vähäšt armastust ičeze kelihe.
Ved’ kut oli sanutud ülemba, Wikipedia om joudai enciklopedii, mittušt kävutoitaba tuhad ristitud jogahižen päivän, da sikš om lujas hüvä idei keliden kehitoitusen täht – kirjutada sihe ičeze kelil.

Necil vodel Kalagen keskškolale täudub 210 vot.
Kanman sur’t jubilejad mö vastsimoiš sen pämehenke.
Svetlana Nikolajevna Gotič radab Kalagen školan pämehen jo nel’l’ vot, mugažo hän vedäb vepsän kelen urokoid kudendes, kahesandes da kümnendes klassas.
Svetlana Nikolajevna tedab jogahižes školan openikas läz kaiken.
Ved’ külälaine škol lujas erineb lidnan školišpäi.
Ičeze armhas rados Svetlana Nikolajevna voib starinoita äi časuid...
– Starinoikat vähäižen teiden školan polhe.
– Meiden škol om vanh, sikš sil om pit’k da melentartuine istorii.
Kalages škol om avaitud vodel 1805 papin pertiš.
Suren panendan opendusehe tegiba opendajad – Jumalan kodin ezitajad.
Openduzkirjoin oliba psaltir’ da časoslov.
Opendajan radoi nor’ panomar’ – Ivan Dev’atinskii.
Kel’ oli lujas jüged.
Meiden aigahasai om jänu vanhoid azjbumagoid arvsanoidenke.
Mugažo suren panendan opendushe tegi pap’ P’otr Serm’agen.
Meiden külän školas radoiba lujas melentartuižed ristitud!
Koumekümne vot radoi Aleksandr Uspenskii, opendajan mugažo oli Pavel Uspenskii – Venä-čudilaižen vajehnikan tegii.
Meiden vepsän opendai Jevdakia Ispalatova oli Venäman parahimiden opendajiden keskes.
Hän sai korktan ordenan ičeze rados.
Meiden školaspäi läksiba tetabad mehed: Karjalan pirdai Safonii Jeršov, etnograf Dmitrii Puškin, proidi kaiken voinan pirdandan opendai F’odor Anikijev.
Školan nügüdläine sauvotuz oli saudud vodel 1981.
Päivkodi sijadasoi meiden-žo sauvotuses.
Škol om etnokul’turižen komponentanke.
Lapsed opendaba vepsän kel’t 1.
– 10.
klassahasai.
Ühtnem konkursoihe, školas mäneba vepsän kelen nedalid.
Vändam vepsän vändoihe, ajelem Šoutjärven muzejaha.
Meile adivoihe tuleba baboid, kundlem pajoid da sarnoid vepsän kelel.
Školas opendajad da lapsed oma kuti üks’ pereh.
Toivom, miše kaiken linneb muga.
– Mil eläb nügüd’ škol?
– Pidab sanuda, miše 2015.
voz’ om znamasine meiden školan täht.
Semendkus mö praznuičim Vägestusen jubilejad.
Redukus Kalages linneb III Vepsän sarnan festival’.
A tal’vkus školal om jubilei.
Kaik tedaba, miše mäni 70 vot siš aigaspäi, kut lopihe Sur’ Voin.
Kevädel meiden škol tegi suren pühän, miččehe ühtniba lapsed opendajidenke.
Mö hihtim suksil.
Meidennoks tuliba adivod Šoutjärvespäi.
Koncertanke tuli Šoutjärven veteranoiden hor.
Oli todesine sportpühä pajonke, nece praznik oli omištadud Anna Lisicinan muštoks.
Lapsed lugiba runoid voinan polhe.
Ühtes nored i vanhembad joiba čajud, pagižiba äjan.
Se oli lujas čoma.
Sulakus meil oli konferencii lapsiden täht, miččen päteman oli voinan aig.
Vägestusen päiväks oli tehtud äi erazvuiččid azjtegoid kut posadas, muga školas-ki.
Vepsän sarnan festivalin orgkomitet jo amu tegi položenijen, i mö kevädelpäi jo zavodim meletada, midä voim ozutada täl vodel, kut i midä paremba tehta festivalil necil kerdal.
– Vepsän sarnan festival’ tegihe hüväks tradicijaks...
– Ka, täl vodel se tehtas jo koumanden kerdan.
Meidennoks tuleba adivod Petroskoišpäi, Piterin da Vologdan agjaspäi, Änižjärven vepsläižiden školiden openikad da opendajad.
Nece festival’ tuli rahvahale mel’he.
Meletan, miše nece om hüvä azj kaikile, ken navedib kodikel’t, ken tahtoib sil pagišta da ken tahtoib sidä kaita.
– Muštam, miše männudel kerdal zalas eskai ei täudund sijad kaikile.
Muga äi rahvast tuli.
– Oli äi holid.
Ezmäi kaiked mö varaižim, miše kacujad voiba kül’mda meiden kul’turpertiš.
No ristituil oli mugoine hüvä mel’, kaik oliba ilokahad, miše nece ristituiden ilo lämbiti meid kaikid.
Om tärged, miše necil festivalil meiden lapsed pagižeba vepsän kelel surel scenal.
Lapsed napriba ozutada ičeze parahimid tedoid vepsän keles.
Pidab sanuda, miše meiden škol om pen’.
Se seižub posadas, edahan lidnaspäi.
Sikš paksus sündub erazvuiččid jügedusid.
– Miččid?
– Nu, ozutesikš, muloi tal’vkun lopus meile anttihe den’goid školan kohendusele.
Voden lopus oli vähä aigad, mugoižid surid den’goid mö em ehtnugoi panda kohendusele, sikš miše niken ei tahtoind ajada meidennoks voden lopus.
Sanutihe, miše voidas tehta radoid vaiše vilukus.
No nece oli möhän.
Ved’ den’goid tarbiž oli rajata ičeze aigan.
Miše sel’genzoitta azjoid, tarbiž paksus ajada Petroskoihe.
No školan pämehel da opendajil ei kaiken om mugoižid voimusid.
Sikš erašti sündub jügedusid.
– No kaik-se, miččid-se kohenduzradoid oli tehtud...
– Ka, mö ehtim tehta lämoid likundzalas da panim sinna uded iknad.
– Midä voit sanuda teiden opendajiden radkundas?
– Meiden školas radab 17 opendajad.
Opendajiden kollektiv om lujas hüvä.
Se om vahv, melekaz.
Kaik opendajad oma sädajad ristitud.
Mö abutam toine toižele.
Hüvin el’gendam toine tošt.
Kacmata jogapäiväižihe holihe, kaik meiden opendajad tuleba školha homendesel muhaten.
Se znamoičeb, miše hö navediba ičeze radod.
– Oli-ik uništusen – tehtas školan pämeheks?
– Ei olend uništusen.
No laps’aigaspäi tahtoin olda opendajan.
Muga elo tegi, miše tegimoi školan pämeheks.
En zalleiče siš.
Navedin ičein radod.
– Pagištihe-ik teiden perehes vepsäks?
Kuspäi tedat vepsän kel’t?
– Minun perehes niken ei pagižend vepsän kelel.
Dedoi oli vepsläižen, hän pagiži vepsäks.
No dedoi koli, konz openzimoi kudendes klassas.
Olen sündnu Šoutjärvehe, vepsän kel’t minä openzin Petroskoin universitetas.
Universitetan jäl’ghe tulin radole Kalagehe.
Kahesatoštkümne vot jo olen radanu täs.
Nece om jüged rad.
Opendajan rad om jüged, pämehen rad völ jügedamb.
– Konz openzitoi školas, ei-ik olend Šoutjärves vepsän kelen urokoid?
– Urokad oliba.
Vepsän kel’ oli kut fakul’tativ.
– Muštat-ik nenid urokoid?
Ken vedi niid?
– Ezmäi meid zavodi opeta vepsän kel’he Rürik Lonin.
Muštan, miše meid keratihe surehe honusehe.
Urokad mäniba lujas hotkas, meile kaikile ned oliba mel’he, hot’ Rürik Loninal ei olend sur’t praktikad rata lapsidenke.
Lujas lämäs johtutan nenid urokoid...
Sid’ vepsän kelen opendajan oli Roza Maksimova.
Hän tegi besedoid meile.
Mö joim čajud, pagižim vepsäks.
Hän-ki nevoi meile jatkta opeta kel’t universitetas.
– Kut meletat, mi om kaikid tärktemb teiden rados?
– Meletan, miše minun päazj om siš, miše meiden lapsed, heiden opendajad da vanhembad tahtoižiba tulda školha.
Kaiken aigan pagižen, miše last ei sa manitada.
Homendesel pidab meile olda hüväs meles, pidab kacta lapsile sil’mihe.
Kaiken tarbiž küzuda, kut lapsed eläba, min polhe lapsed meletaba, midä kodiš om ut.
Meil om külälaine škol, mö tedam toine toižen polhe äjan.
Ei sa ei kingitada homaitust lapsiden holihe.
Meile pidab pätta erazvuiččid problemoid, miše školas oliži čomin opetas.

Piterin agjan valdmehišt jo toižen voden tegeb kursid niile, ked tahtoiba opeta vepsän kel’t.
Necil vodel mugoižen projektan pätegijan om Leningradan universitet A.S.
Puškinan nimel.
No openduzkirjan tegemižeks universitet kucui Vepsän kul’tursebrad.
Openduzkirjan vaumičendaha tartuiba Petroskoin universitetan pästnikad, kudambad erazvuiččil vozil lopiba karjalan da vepsän keliden kafedran.
Koume heišpäi om sündnu da kazvanu Podporožjen rajonas: nece om Petroskoin universitetan vepsän kelen opendai Ol’ga Žukova (Jeršova), vepsän kelen opendajad Nadežda Petrova (Kukojeva) da Marina Ginijatullina (Jevsejevа).
Mugažo openduzkirjan tegemižehe ühtniba Karjalan lehtmehed Larisa Čirkova, Galina Baburova, Maria Filatova.
Openduzkirjan material kožub kut lapsele, muga aigvoččele-ki ristitule, kudamb tahtoib opeta kodikel’t.
Sihe mülüi tekstoid erazvuiččile temoile, tegendoid, melentartuižid sanaristikoid, grammatižid tablicoid da vajehnik.
Kuvid kirjan täht tegi tetab jo vepsläižile nor’ taidehpirdai Irina Sotnikova.
15.-16.
elokud Vidl-külän kul’turpertiš opendajile erazvuiččiš külišpäi oli tehtud seminar, miččel oli anttud nevondoid, kut tarbiž opeta vepsän kel’he ristutuid nenid uzid openduzkirjoidme.
Necil vodel elotahoid, kus opetas vepsän kel’t om enamb mi muloi.
Paiči Vidlan da Al’ohovščinan elotahoid ezmäižen kerdan kursad mäneba Voznesenjen Šustrojaküläs da Boksitogorskan rajonan Arskaht’-küläs.
Kogonaz kursihe ühtneb sada mest.
Läz kaht kud hö opendaškandeba vepsän kel’t.
Kaikutte openik sab openduzkirjan, literaturad vepsän kelel da ližametarialoid.
Erased ühtnikoišpäi mahtaba pagišta kodikelel, no tahtoiba opeta kirjutuzkel’t-ki.

Kaik joged, järved, mecad, kal’l’od, gavedid, lindud, živatad – nece om meiden man čomuz’!
Živatad – nece om sur’ londusen pala.
Kaik živatad jagasoiš kahthe gruppaha: mecživatad da kodiživatad.
Voib sanuda, miše kaikuččes kanzas om mitte-ni živat.
Minai-ki om kaks’ pen’t kažid.
Niiden nimed oma Keša da Fil’a.
Ned oma sanktad da karvakahad, kuti bučuižed.
Kažid koskuba surihe hahkoihe šapkoihe.
Fil’a om valdaline, se jokseleb kaikjal da ei anda magata meile kaikile.
Keša om laskav da kundlijaine.
Keša navedib konz minä silitan sidä.
Ku minä läžun, Keša panesoi minunke da heitäb minun kibud.
Molembad kažid oma melevad.
Konz mamoi tuleb kodihe, ned vasttaba händast näugundanke uksenno.
Minun pened sebranikad navediba äjän söda da hüvin tedaba, miše mamoi andab niile söda.
Kažiden armaz sömine om kala da läm’ maid.
Minä lujas navedin minun kažid i meletan, miše živatoiden znamoičend ristituiden elos om sur’.
Konz tulen kodihe, mindai sigä varastab kaks’ penikašt čudod – Keša da Fil’a.
Kodiživatad oma tärktad mehiden täht.
Mehen elos om hüvid päivid, no om hubid-ki.
Meletan, mehen mel’ linneb paremb, ku hän johtutab penikaižen eläjan polhe, kudamb navedib händast da varastab kodiš.

Minä olen Mašoi Kočerina.
Minä elän Kalages.
Minä opendamoi Kalagen keskškolas, seičemendes klassas.
Minaiom kodiživat – kaži.
Kažin nimi om Kl’opa.
Nece om minun kažin kažinpoigaine.
Kl’opale om nel’l’ vot.
Kl’opa om sur’, sanged kaži.
Sen karv om must-vauktaine.
Iče se om must, a käbälad oma vauktad, koht i nena oma mugažo vauktad, no nenal om must läip.
Kl’opal oma sured, vihandad sil’mäd.
Kaži om laskav, lašk i hüvä.
Minun kaži navedib söda aidod da lihad, a erašti söb solatud ogurcoid da percoid.
Se lujas navedib olda irdal i jokselta toižiden kažidenke, tabata makondjid i magata lämäs sijas.
Kaik minun kanznikad navediba Kl’opad i se meid mugažo.

Minä olen Arina Ščerbakova.
Minä elän vepsläižes küläs, Kalages.
Minä opendamoi seičemendes klassas.
Minai om kodiživat – kaži.
Sen nimi om Garik.
Kažin minei lahjoči minun sebranik Julia.
Kaži oli penikaine, kämnen surtte.
Garik eläb meiden pertiš jo nel’l’ vot.
Se om sur’ da čoma kaži.
Karv om rusked-pakuine, paks.
Kaži paksus näugub, miše kingitada ičheze homaitust.
Minun mam laskvas sanub sille: ”Poigaine”.
Garik navedib söda maidod da kalad.
Se om lašk, navedib venuda ležankol.
Minä navedin väta kažinke.
Minä i minun kanz lujas navedim ičemoi kažid.
Se om meiden kanznik.

Šoutjärves, sen vepsläižes etnografižes muzejas, vepsän rahvahan horas tedaba äjad mehed.
Paksus Šoutjärvehe tuleskeleb äi tedomehid, lehtezmehid, turistoid.
Äjas hö tedištaba, kirjutaba da starinoičeba.
No om neciš küläs üks’ melentartuisija, miččes ei kaikutte teda.
Mi-žo nece om?
Edahaižel 1968.
vodel Karjalan gidrometeoslužban radnik tuli Šoutjärvehe samha tedoid Šeltozerka-jogen polhe.
Istorii kaiči necen ristitun nimen – Andrianov.
Hän valiči abunikaks ühten Šoutjärven eläjan.
Andrianov mäni kogonaižen jogen, sen suspäi üläjoksmusehesai.
Hän eci sijan ičeze tedotarkištelendoiden täht.
Tarbiž oli löuta jogen oiktan palan, kus ei olnuiži sarid da koskid.
Andrianov löuzi mugoižen sijan.
Se oli ei edahan hänen abunikan pertišpäi.
Jogehe oli azotadud tarkištlendladehed, miččiden abul voi märita sadegid.
Pigai Andrianovale tarbiž oli ajada, kenele-se pidi kacta nenid ladehid,  Andrianovan abunik tartui neche radho.
Nece mez’ meiden aigahasai tarkišteleb veden pindad joges, sadegiden märad, veden temperaturad, sel’ktut da erazvuičcid veden vajehtusid.
Läz 50 vot hän tegeb nenid tarbhaižid sänendustajile tarkištelendoid, miččiden abul endustadas säd.
Tedoid mugoižis radsijoišpäi, kut Šoutjärves, oigetas Karjalan gidrometeorologijan da ümbrišton monitoringan keskusehe, tarkašti analiziruidas da pandas sänendustusen pohjale.
Ku ei oliži meteoslužboid, ka Karjalan eläjile pidaiži endustada säd ičeze tedoiden da tarkištelendoiden pohjal, kut se tehtihe völ XX-voz’sadan augotišes.
Siloi usktihe primetoihe, miččiš teziba ičeze ezitatoilpäi.
Naku om neniden aigoiden primetoid: Jumalanjuru sügüz’kus – pit’käks sügüzeks.
Ku kuivemb da lämemb linneb sügüz’ku, mi möhemba tal’v tuleb.
11.
sügüz’kud – Ioan Predteča.
Ku sil päiväl kurged suvehe lendaba, sügüz’ linneb lühüd, tal’v pigai tuleb.
14.
sügüz’kud – Simeon (Sem’on).
Ku sil päiväl om kuiv, sügüz’ linneb kuivan.
Ku Simeonan päiv om redukaz, ka sügüz’ linneb vihmakahan.
21.
sügüz’kud – Bogorodican Raštvod.
Ku sä linneb hüvän, sügüz’-ki linneb hüvän.
28.
sügüz’kud – Nikita Gus’atnik.
Ku hanhed lendaba korktas – korktaks keväz’vedeks.
Ku Jumalanjuru om redukus, tal’v linneb lühüdan, lunt paneb vähän.
1.
redukud – Irina (Arina).
Ku sil päiväl kurged lendaškandeba, siloi Pokrov-päiväl (14.
redukud) pakaine tuleb.
14.
redukud – Pokrov.
Ku tullei puhub pohjoižespäi vai päivnouzman polespäi – tal’v linneb vilun, paneb äi lunt; ku suvespäi – tal’v linneb lämän; päivlaskman  polespäi – lumesižen.
Ku tullei paksus vajehtasoi, tal’v-ki linneb vajehtuseližen.
20.
redukud – Sergei Zimnii.
Ku pani lunt, a lehted völ ei langenus puišpäi, lumi pigai sulab.
23.
redukud – Jevlampii.
Jevlampijan päivän kudmaižen agjad om oigetud sihe polehe, kuspäi tullei puhuškandeb.
Ku Jevlampijan päivän kudmaižen agjad om oigetud pohjoižehe, pigai tuleb tal’v; ku kudmaižen agjad om oigetud suvehe – ala varasta völ tal’ved, linneb redu da pačak.
Ku Jevlampijan päivän irdal om redu da pačak 4.
päivähasai kül’mkud ei pane lunt.
Ristit tahtoib ei vaiše oppida säd.
Hän takaidab vägestada, parembzoitta sidä da kebnenzoitta ristituiden elooloid.
Meteorologižed stancijad, miččed tegeba tarkištelendoid säs, abutab ristituile siš.
Sen ližaks, ned tegesoiš sijaližikš melentartuisijoikš.
Ved’ ei kaikuččes küläs seižuba mugoižed čudokahad ladehed, miččed ei vaiše sündutaba küzundoid, no ei antkoi-ki vastusid niihe.

Ičeze pit’käs istorijas Karjalan Sanomat-lugendlehtez vajehteli äi nimid: ”Karjalan Kommuuni”, ” Советская Карелия”, ”Totuus”, ”Leniniläinen totuus”, ” Neuvosto-Karjala”.
Siš radoiba da radaba tetabad kirjutajad, runoilijad, toimitajad.
Lehtez om tehnu suren panendan Karjalan literaturan kehitoitusehe.
No sen pätegendan om kaiken olnu Baltianmeren-suomalaižiden rahvahiden kul’turan da suomen kelen kaičend.
Täl vodel Karjalan Sanomat-lugendlehtez praznuiči 95-vottušt jubilejad.
Praznikaližele ehtale tuliba lehtesen nügüdläižed da enččed radnikad, lugijad, kirjutajad, ühthižradnikad da sebranikad.
Lehtesen istorii om täuttud erazvuiččil vajehtusil.
1930-voded oliba jügedad kaikiden painusiden täht rahvahaližil kelil.
Karjalan Sanomat-lehtest-ki nene voded ei männugoi siriči.
Vodel 1937 kut vepsän, muga suomen-ki kel’t oli kel’tud, lugendlehtez oli saubatud.
Voden sirttes se zavottihe painda karjalan kelel kirillical, a päliči kahtes vodes lugendlehtez udes tegihe suomenkeližeks.
Sid’ kuverz’-se aigad se oli ühten venänkeližen lehtesen kändmižen.
Vaiše kaks’küme koume vot tagaze Karjalan Sanomat sai ičeze nügüdläižen nimen.
Nece om sel’ged – lehtez om vanh, sikš sil om pit’k da täuz’ aigtegoil istorii.
Nügüd’ Karjalan Sanomat lähteb kaikuččen nedalin 16 lehtpolil.
Se lugetas ei vaiše meiden Karjalan mal, no Suomes-ki.
Lugendlehtesen pätoimitajan jo viž vot om Mihail Nezvickii.
Hän naprib kehitoitta lehtest da tehta sidä nügüdaigaližembaks.
Karjalan Sanomat-lehtesel om ičeze web-sait da lehtpoled socialižiš verkoiš.
Äjad lugijad ostaba lehtesen elektroništ versijad.
Nece znamoičeb, miše lehtez löudab paiči kaikenaigaližid uzid-ki lugijoid.
Lehtesen tomišt tegeb vastusid lugijoiden täht.
Paksus Karjalan Sanomat-lehtesen radnikad ühtes lugijoidenke tegeba matkoid Karjaladme, ajaleba Suomehe-ki.
Mihail Nezvickii om hüvä lehtezmez’, hänele om melentartušt kaik, mi om sidotud lehtesen radoho.
Hänen sanoiden mödhe, Karjalan Sanomat-lehtesen toimišt tahtoib, miše kirjutesed lehteses johtutaižiba suomalašt kirjutamižen stil’ad.
Painusen nägo-ki johtutab suomalaižid lehtesid.
Kanman sur’t praznikad lehtesen radnikad tegiba äi azjtegoid ičeze lugijoiden täht: kävund tipografijaha (kus lugijad nägištiba lehtesen uden nomeran painandad), tundištoituzmatkoid lehtesen toimištoho, puiden ištutand Petroskoi-lidnas.
Lopihe jubilei praznikaližel ehtal Karjalan rahvahaližes kirjištos, kus lehtesen sebranikad ozateliba radnikoid mugoižen znamasižen päivänke da toivotiba lehtesele edahašt kehitoitust.
Pidab sanuda, miše praznikaline eht-ki mäni suomalaižes stil’as – joudajas paginladus suomalaižiden pajoidenke da pirgoiden paštmižen mastar’-klassanke suomalaižel keitäjalpäi.

Täl vodel Karjalan vanhembale tedokeskusale – Kelen, literaturan da istorijan institutale täudui 85 vot.
Nece voz’ Institutan täht om znamasine mugažo sen taguiči, miše surele tedomehele, suomalaiž-ugrilaižiden keliden oppijale Dmitrii Vladimirovič Bubrihale täuduiži 125 vot.
Jubilejaks oli tehtud sur’ tedokonferencii, miččen nimi om “Bubrihan lugemištod”.
Kanman praznikad mö tulim Institutaha, pagižim sen radnikoidenke, tedištim Institutan enččes da nügüdläižes rados da elos.
Nügüd’ Kelen, literaturan da istorijan institutan pämez’ om professor, lingvist Irma Ivanovna Mullonen.
Hän radab Institutan pämehen kümne vot i parembad ohjandajad nügüd’ om jüged meletada.
Hoštai tedomez’, Karjalan arvostadud tedoradnik tedab Institutan elod da istorijad, nacein kaikid paremba.
Irma Mullonen: ”85 vot tagaze Venäman erazvuiččiš agjoiš oli avaitud äi gumanitarižid tedokeskusid.
Niiden rad oli oppida röunan kul’turad, istorijad da kelid.
Nece oli tärged rahvahan identitetan täht ved’ siloi oli tehtud rahvahaližed valdkundad.
Meiden-ki institut oli avaitud sil-žo aigal.
Pidab homaita, miše Institutan ezmäižen ohjandajan oli Edvard Gülling.
Nece ozutab, mitte sur’ znamoičend, tärged sija oli Institutal siloi”.
Institutan pämehen vozil 1947-1949 oli Dmitrii Bubrih, tetab venälaine tedomez’, suomalaižugrilaižiden keliden tundii.
Hän sündui 13.
heinkud vodel 1890 Piterihe.
Hänen ezmäižed tedotöd oli slavilaižiden keliden fonetikan da venän kelen paginoiden polhe.
Vozil 1920 Dmitrii Vladimirovič zavodi oppida suomalaiž-ugrilaižiden rahvahiden kelid.
Hän tehli äi ekspedicijoid Karjalaha, Mordovijaha da toižihe Venäman agjoihe.
Dmitrii Vladimirovič pani äi vägid, miše Venämal oliži avaitud suomalaižugrilaižiden keliden kafedrad.
Hän kirjuti karjalan kelen, mordvan kelen erz’a-paginan da komi kelen grammatikad.
Hänen panend tedoho om lujas sur’, ved’ nügüdaigahasai tedomhed otaba Bubrihan töišpäi äi tedoid.
Kel’tedon sektoran pämez’, filologian tedodoktor Nina Zaiceva starinoiči: ”Dmitrii Vladimirovič Bubrih pagiži kaikil suomalaižugrilaižil kelil.
Om ani jüged eskai uskta-ki!
Hän pagiži karjalan kelel, suomen, mordvan, komin kelil i muga edemba.
Teoretižes polespäi hän tezi kaik meiden azjad.
Hänespäi zavodi radon suomalaižugrilaižiden keliden kafedr universitetas.
Hän oli necen kafedran pämehen.
Sikš hänespäi zavodihe kuti kaik suomalaiž-ugrilaine tedo.
Mö, tedomehed tedam, mi om tehnu Dmitrii Vladimirovič Bubrih.
Sikš, necil vodel mö panim kaks’ azjad ühthe i tegim tedokonferencijad, mitte om omištadud necile kahtele datale.
Konferencijan nimi om ”Bubrihan lugemištod vai Bubrihan znamasižed tedopäiväd”.
Mijal nece om jogavozne konferencii.
Kaikuččen voden mö löudam, miččen-se probleman, panem sen pätemaks.
Necil vodel konferencijaha ühtni 50 mest”.
Tedomirus om hüvin tetas tedomehiden nimed, kudambad radoiba Institutas.
Heiden keskes oma N.
I.
Bogdanov, V.
J.
Jevsejev, E.
G.
Karhu, U.
S.
Konkka, V.
V.
Pimenov da toižed.
Tämbei Institutas radab 49 tedomest, kudambiden keskes om kahesa tedodoktorad da 24 tedokandidatad.
Kelen, literaturan da istorijan institut om üksjaine Venämal gumanitarine institut, kus oppidas suomalaiž-ugrilaižiden rahvahiden kul’turad da kelid.
Äjiš voziš tägä oppidas Venäman Öbokan venälašt kul’turad, Karjalan da Suomen istorijad da arheologijad.
Irma Mullonen: ”Suremb pala tedoid Karjalan istorijan polhe, sen kul’turas da keliš om sadud meiden Institutas.
Ičeze panendan neche azjaha tegiba vanhembad tedomehed, Institutan augonpanijad, kudambad tegiba radod vozil 1970-80.
Siloi Institut oli suremb, mi nügüd’, tägä oli enamb sadad radnikad.
Nügüd’ suren panendan tedoho tegeba nored tedomehed.
Hö saba tedoid Evropaspäi da kaikes miruspäi, ved’ hö voiba ajelta kaiked mirudme.
Heil om enamb voimusid, mi edeližil tedomehil.
Mö tahtoim, miše Institutaha tuližiba radole nored mehed.
Sikš miše norišt – nece om meiden tuleb aig.
Minä olen ihastuiš, miše norile tedomehile om mel’he heiden rad.
Jo ičeze radon augotišes hö tegeba avaidusid, miččed oma tärktad tedon täht”.
Institutan tedomehiden rad om tärged opendusen täht, se om tarbiž man da kul’turan täht.
Institut radab ühtes Vepsän etnografižen muzejanke, Karjalan rahvahaližen kirjištonke, Rahvahaližen politikan ministerstvanke.
Irma Mullonen: ”Minä uskon, miše meiden tedo-avaidused, tedotöd oma tarbhaižed rahvahan täht.
Sikš miše kaikuččele mehele om tärged teta ičeze jurid, kul’turad da kel’t.
Minä uskon, miše meiden rad tehtas rahvahan hüvüdeks.
Nece tarbiž nügüd’ i linneb tarbhaižen tulebal aigal”.
Nina Zaiceva: ”Vepsän kelen oblastiš om tehtud äi tedotöid, vajehnikoid, oppindkirjoid, om keratud äi materialoid.
Ku ei olnuiži necidä alandust meiden Institutas, ka minä dumain, miše nügüd’ oliži jüged opeta lapsid školiš, jüged opeta üläopenikoid universitetas, sikš ku kaik om tehtud necil alandusel, mitte om tehtud meiden Institutas”.

Aig kuti jogi hotkas veb meiden elon.
Edahaks männudehe aigaha jäba päiväd, voded, voz’sadad.
No oma meiden elos aigad, miččed jäba rahvahan muštho kaikeks igäks.
Mugoine om Venäman Sur’ Voin.
Muštta sen polhe pidab kaikile – kut meile, muga meiden-ki lapsile.
Kaita muštlosid voinan opalahiš voziš – nece om meiden tarbhuz’, meiden velg.
Šoutarven vepsläine etnografine muzei kaičeb vepsän man istorijad, miččes oli-ki voinan aig.
Muzejas kaitas äi predmetoid voinan aigaspäi.
Tägä om saldatoiden kaskad, ambusid, fotoid...
Muzei kaičeb mugažo kirjeižid frontalpäi.
Nene vanhad kirjeižed koskuba, nacein, kaikuttušt südänt.
Ühten kirjeižen andoi muzejan fondha Makejevoiden kanz.
Nece om Ivan Makejevan kirjeine voinaspäi.
“Tervhen, kalliž kanz!
Emägaine Maria Ivanovna da lapsed: Šura, N’uša da penikaine Arkaša.
Oigendan tervhusid hengespäi da toivotan tervhut.
Teiden tatoi, mužik Ivan Trofimovič.
Kirjutan teile, minun armaz kanz, miše minä olen Petroskoiš.
Päs om čapatez pilazmospäi.
No čapatez ei ole paha.
Vaiše nahk om kosktud vähän.
Minä en ole oigetud nikuna.
Kirjutada ei ole aigad da ei ole midä.
Olen elos!
Oigendan tervhusid kaikile ičhižile.
Nägemoiš!
Ivan Trofimovič Makejev”.
Ivan Trofimovičan tütär, Anna Ivanovna Kottina lugeb udeks necen kirjeižen.
Jokseba kündled, tuleba muštlosed: "Muštan.
Lujas hüvän kaiken necen muštan.
Aig oli lujas paha.
Mö em dumaitud, miše voin linneb nel’l’ vot.
Em dumaitud, miše sid’ tuleba finnad, miše mö linnem okkupacijas.
Hüvä oliži, ku mužikad pördaižihe tagaze.
A mužikoid ei olnu posadas.
Kaik oli riktud.
Meiden papad ottihe vodel 1943 süguz’kus.
13.
päiväl tuli hänen ezmäine kirjeine.
Satoim raukoid mužikoid.
Oli sur’ grupp mužikoid.
Dorogad möto astuim Šoutarven sovetaha, a jäl’ges tagaze, Ropojad proidim, Kakkarvohasai satoim heid.
Hö lähtihe d’augai.
Lujas oli žal’.
Papale oli lujas žal’ meid.
Arkašale pikaraižele oli vaiše kaks’ kud siloi.
Minei oli 11 vot.
Vellele oli 13 vot.
Tat kaiken aigan näredaiči: "Abutagat mamale, kundelkat mamad!
Minä tulen tagaze eläb, i elo linneb kebnemb".
No ne prišlos’ ičeze sanad vipolnit’.
Papa meiden kol’.
Oli kirjeine lidnaspäi.
Hö öd läbi asttihe lidnahasai daugai, ei olnu nimittušt transportad.
Sapkad hänel oli lujas pahad.
Siloi osttud sapkoid ei olnu.
Sapkoid ombeltihe iče kodiš.
Mecantaga-kuläs oli pen’ zavod, kus tehtihe nahk.
Papa pani daugha pahembad sapkad, miše meile dätta parembid.
Lidnaspäi hän kirjuti, miše hänel d’augad oma kaik veres.
Öd läbi hö asttihe d’augai!
Toižen päivän pal’hid mašinoid ajoi täuz’ dorogad.
Sügüz’kus tulit'he finnad jo.
Mö em sanuded kirjeižid tatalpäi, i em tednugoi, kut hänel azjad oma.
Ei ofot oli daže dumaita, miše tat ei tule dö.
Polučilos’ miše ei voi tulda.
A mö kaik kuti varastam, miše pidab tulda".
Miše sötta lapsid Anna Ivanovnan mamale pidi kovas rata.
Lähttes mecha radole, hän jäti tütren kodihe kacta pičušt Arkašad.
Neičukaižele pidi toskelta vet, keitta sömäd, kacta vellled.
Hot’ hän iče-ki oli völ lapsen.
Minä vaiše koume klassad olin lopnu.
Minei pidi mända nelländehe klassaha, a mindai anttihe seičemendehe.
Školas lapsid oli lujas äi.
Ken miččehe klassaha mäneb – ni kelle ei olnu azjad.
Meiden seičemendes klassas oli enamb 60 mest.
Openduzkirjoid ei olnu, lehtikoid ei olnu.
Opetas oli lujas löumai.
Mö em tedanugoi ni fizikad, ni himijad.
Ved’ mö eskai venän kelen bukvoid unohtim.
No hüvä, miše möhemba oli pättud, miše seičemendes klassas voiba opetas vaiše ned openikad, kudambad oliba evakuacijas i ned, kudambad voinan edel lopiba kuz’ klassad.
Mindai jättihe nechežo klassaha.
A jo möhemba oli pättud oigeta parahodal necen klassan pedagogižehe učilišehe opendamhas.
Voin om otnu kanzan ižandan da sötajan.
Eläda häneta oli jüged.
Tatoi jäi Annan muštho hüväsudäimeližen ristitun, hüvän radnikan, armhan tatan.
– Tatal oli lujas jüged rad.
Radoi hän kamennodrobilkal.
Oli tehtud heil mugižed ei sured saraikad laudoišpäi.
Kaikuččes oli ičeze radnik.
Mužikad tehtihe kived.
Pidi tehta hüvän.
Ei sa mureta kived.
Neciš kivibruskoišpäi nügüd’ om tehtud Krasnii ploš’ad.
Kivi om Šoutarvespäi da Šokšuspäi.
Lidnan Pervogo maja- šosse om tehtud mugažo neciš bruskoišpäi.
Nece om meiden mužikoiden rad.
No nece rad oli lujas jüged.
Kaikuččel päiväl heile pidi libudas surele mäthale.
250 pordast oli.
Vähäižen libutaze, penel ploš’adkal lebaiteze i edemba...
Muga i lasktaze...
Longele ei käveltud.
Pidi väged kaita.
Homencel libutaze, a etkoižel laskeze.
Lounad kodišipäi ottihe.
Kaikušti tat oti maidod da leibäd.
Tat lujas navedi last.
Kaikušti andoi meile viž kopeikad kinoho.
Konz oli tätüteatr "Tri poros’onka", maksta pidi kaks’kümne kopeikad.
Nece oli kalliž meiden täht.
No last pidi svet’t’a.
Voin lopihe i tundui, miše elon jügedused lopisoiš, elo vajehtasoi parembaks poleks No voin jäti suren jäl’gen male, murenzi ristituiden enttušt elod.
Anna Ivanovnan muštlosiden mödhe, opetas učilišas oli lujas jüged.
Siloi lidnas oli sur’ näl’g.
Openikad ei voinugoi opetas, heil ei olend väged, erased eskai koliba näl’gha.
Kerdan kodimaspäi todihe kartohkad.
No sikš ku mašinoid da avtobusid siloi ei olend, sömäd ei olend oigetud enamba.
Oli sur’ ihastuz, konz voi pästusile lähtta kodihe.
No se-ki azj oli jüged.
Anna läksi Šoutarv’- kodiposadaha jaugai.
Kut hän sanub, ei tathoind eskai seižutadas matkal.
Ved’ oli sur’ taht tulda kodihe, sebata mamad da vellid!
Kactes männudehe aigaha südäimes vilugandeb...
Mitte opak i jüged aig oli meiden man istorijas!
Ei sa unohtada necidä aigad da ristituid, kudambad paniba väged da elod, miše mö nügüd’ eläižim mirus!

Sügüz’kun lopus mäni jogavozne XVI Suomalaiž-Venälaine kul’turforum.
Se om lujas tärged azjtego suomalaiž-ugrilaižen kul’turelon täht.
Om znamasišt, miše necil vodel forum mäni meiden Petroskoi-lidnas.
”Kul’tur vajehtajas mirus” – mugoine tem oli forumal necil kerdal.
Nece tem jonoštab gumanitarižiden sidoiden da kul’turan znamoičendad rahvazkeskeižiš kosketusiš da agjoiden kehitoituses.
Kut i tobjimalaz foruman tegijoin oma Venäman kul’turan ministerstv da Suomen opendusen i kul’turan ministerstv.
Foruman pätegendan om parembzoitta da leta kul’turan znamoičendad kaks’poližiš kosketusiš da tugeta molembiden maiden alovehiden kehitoitust.
Mugažo forum abutab loda pohjan satusekahan ühthižradon da ühteiččiden projektoiden tegendoiden täht.
Kut oli jo sanutud ülemba, forum mäni jo XVI kerdan da, voib sanuda, miše kaikuččen kerdan melentartuz neche azjtegoho kazvab.
Sen vahvištoitusen om se, miše täl vodel foruman ühtnikoid oli läz 400.
Forum jagoihe kahthe palaha: kul’turine da azjaline.
Azjaližehe palaha mülüiba erazvuiččed seminarad, ištundad da diskussijad, miččiden pätemad oli sidotud rahvazkeskeižehe ühthižradoho, kul’turan da turizman kehitoitusehe.
Päazjan oli venälaižiden da suomalaižiden ühtnikoiden kaks’poližed paginad ühthižtös.
Hö diskutiruiba erazvuiččid kul’turküzundoid, miččed oli sidotud teatr- da muziktaideheze, istorijališt-kul’turižehe jäl’gestamižehe da ühthižradoho openduz- da tedoalovehes.
Ei sa jätta homaičemata kul’turišt foruman paladki.
Ühtnikoiden täht oli tehtud sur’ da melentartuine kul’turprogramm.
Heid varasti erazvuiččiden ozutelusiden prezentacii.
Kaik nene ozutelused oma ühthižtön hüvä satuz Suomen da Venäman keskes.
Mugažo adivod voiba oleskelda Kalakunda-festivalil, mitte oli tehtud foruman aigan.
A sobatan, jäl’gmäižel foruman päiväl kaiken azjtegoiden jäl’ghe ühtnikad voiba sada ihastust Žizel’-baletas, mitte oli Muzikaližes teatras.
Om lujas hüvä, miše melentartuz mugoižehe azjtegoho, kut Suomalaiž-Venälaine kul’turforum, kazvab voziden sirttes.
Ved’ nece azj om lujas tärged meiden maiden kul’turan kehitoitusen täht.
Kul’turan lähtken om ristituiden tegend.
Forum ühtenzoitab meid kaikid.
Konz mö kehitoitaškandem kul’tursidod, sid’ kehitoittasoiš toižed-ki keskmaižed sidod.
A nügüdläižel aigal om lujas tärged da tarbhašt tugeta kosketusid maiden keskes.

Sügüz’kus mäni Irina Semakovan В.И.
Кононов: живущий в танце-kirjan prezentacii.
Se mäni Kantele-pertiš, i nece ei olend muite.
Ved’ Vasilii Kononov oli tutaban da lahjakahan horeografan, kudamb omišti suren ičeze elon palan necile kargsebrale.
Azjtegon avaiži kirjan tegii Irina Semakova.
Hän om muzik-da fol’klortedai, etnograf da opendai.
Irina Borisovna starinoiči Kononovan polhe, mikš hän kirjuti necen kirjan da äi tošt.
Prezentacijale tuli äi ristituid, läz kaik praznikzal oli täuz’.
Ned oliba Kononovan heimolaižed, hänen ühthižradnikad, sebranikad, openikad da ristitud, kudambile kargud da Kononovan elo om melentartušt.
Erased ristitud mäniba scenale da sanuiba starinoid Kononovan polhe da siš, kut heiden elo oli sidotud hänehe.
Kaik kitiba kirjan avtorad, Irina Semakovad hänen tegemižes, sikš ku hän pani henged ičeze radoho.
Sen lühüdan, no hengekahan palan jäl’ghe kaikid kuctihe kargaiduzzalaha, kus eziti ičeze sädandradod Kantele-kargsebr.
Sebran ühtnikad ozutiba kacujile 2 kargud: Karg luzikoidenke da Pohjoižkadril’.
Molembiden karguiden tegii om Vasilii Kononov.
Ičeze karguil Kantele-sebr ozuti, miše se pidäb Vasilii Kononovad sures arvostuses da sidä, miše hän oli lahjakahan horeografan.
Prezentacijan lopus jogahine tahtnik voi ostta kirjan.
Kaiken om lujas hüvä teta da el’geta, miše vepsläižiden keskes oma mugoižed lahjakahad da ičeze radod navedijad ristitud.

5.
redukud Venämal praznuitas Opendajan päiväd.
Opendajad oma lujas tarbhaižed ristitud meiden elos.
Paksus pagištas, miše škol om meiden toine kodi, klassan ohjandai om meiden toine mam.
Laps’vozil ristitud lujas äi aigad mänetaba školas, kus heiš pidäba hol’t opendajad.
Opendajan päiväks tahtoim starinoita meiden lugijoile ühten istorijan vepsläižen opendajan elospäi.
Nel’l’ vot minä radoin opendajan Päžarv’-küläs.
Ühtel vodel openzin ezmäšt i koumant klassad.
Muštan, ezmäižes klassas openzihe Gal’a Fomina.
Hänen Saša-vel’l’ openzihe koumandes klassas.
Kodihe oli jänu üksnäze noremb Ol’a-sizar.
Hänele oli viž vot.
Lapsiden mam radoi mecas edahan kodišpäi.
Kodihe hän tuleskeli vaiše sobatoidme ehtal da pühäpäividme ehtal hänele tariž oli mända tagaze mecha.
Lapsed kaiken nedalin eliba üksnäzoi.
Kerdan Saša küzui minai: ”Maria Sem’onovna, voib-ik minei homen ei tulda školha?”
Minä: ”Mikš?”
– ”Haugod lopihezoi”.
– ”Minä tulen i abutan sinei”.
– ”Et voi pil’dä, parz’ om sanged”.
– ”Üks’kaik minä tulen”.
Tulin kodihe, longitin, keradamoi radole.
Emäg küzui minai: ”Kuna mäned?”.
– ”Abutan Sašale tehta haugoid”.
Emäg mindai lajiškanzi, no minä kaik-se mänin.
Parz’ todeks oli sanged, no pilim.
Saša jäi lopmaha radod, a mö hänen sizaridenke mänim pert’he.
Panim päčin lämha, panim kartohkad päčhe keitmaha da samvaran lämha.
Gal’a pühki lavad.
Mö Ol’anke kerazim stolale astjad, leibäd, muiktad kapustad, žardüd kartohkad, sid’ Saša-ki radon vaumiči.
Oli vessel ehtlong’.
Mö kaik olim hüviš meliš.
Lapsed mindai spasiboičiba.
Edel lähtendad minä sanuin Sašale: ”Nügüd’ void kävuda školha!”.

Rürik Petrovič Lonin sündui vodel 1930 22.
süguz’kud vanhas vepsläižes Kaskez-küläs.
Vodel 1938 Rürik mäni školha Kaskezas, a konz hän oli koumandes klassas, zavodihe voin.
Vodel 1946 Rürik mäni opendushe radmahttehnikumha.
Vodel 1956 hän pördihe kodimale.
Sid’ Rürik radaškanzi slesarin Šoutjärven sovhozas, a ehtoidme keradeli fol’klorad.
Hän tegihe Šoutjärven vepsläižen etnografižen muzejan augonpanijaks.
Rürik Petrovič pajati Vepsläižes horas läz vittoštkümned vot.
Völ hän oli vepsän kelen opendajan Šoutjärven školas.
Ičeze elos Rürik kirjuti seičeme kirjad, kut vepsän muga venän kelel-ki.
Hänen keratud fol’klor om pandud kahtehe kirjaha: ”Minun rahvahan fol’klor” da ”Lühüdad pajoižed”.
Mugažo hän kirjuti Детство, опаленное войной-kirjan, miččes hän starinoiči voinan aigas.
Toine venänkeline kirj ”Живет в народе память” starinoičeb Anna Lisicinan polhe.
Nügüd’ Rürik Petrovič Loninan nimi om tutab äjile ristituile.
Heinkun 17.
päiväl Rürik Petrovič koli.
Vodel 2010 Vepsän muzei sai Rürik Loninan nimen.
Rürik Petrovič Lonin tahtoi kaita vepsän kel’t, meiden istorijad da kul’turad.
Šoutjärven vepsläine etnografine muzei tegi openikoiden täht urokoid, miččiš muzejan pämez’ Natalia Anhimova starinoiči lapsile Rürik Loninan da hänen perehen polhe.
Mugažo Natalia Aleksandrovna ozuti lapsile Loninan kaluid, miččid nügüd’ kaičesoiš muzejas.
Lapsed kundliba Rürikan änen i andoiba vastusid küzundoihe.
Mugažo lapsed ozaižiba ozaitesid i saiba koditön.
Heile pidab pirtta mugoižen simvolan, mitte ozutaiži, midä Rürik tegi vepsläižiden täht.
Urokal oliba kaik klassad Šoutjärven školaspäi, lapsile tuli mel’he mugoine urok.

Minun sebranikal eläba pagižlii linduine Kešapopugai da Barsik-kaži.
Konz Keša eläškanzi neciš kanzas, kaži kadoti lebukuron, kacub linduižehe: sil’mäd oma kuštajad, habinod kubaidaba.
Sikš, konz ižandad pästiba Kešad lendamaha raudpezaspäi fateradme, Barsikad oigetihe irdale.
Kezal kanz kaiken ajeleb lebaidamha lidnaspäi kezapert’he.
Heid paksus tuleba rižamha lapsed, vunukad, sebranikad.
Emäg adivoičetab heid marjoil – babarmol, manzikaižel čigičaižel, sanudes: ”Sögat, sögat!”.
Kerdan emäg oli keitimpoles, midä-se radoi.
Keša ištui raudpezas, Barsik käveli pertidme.
Äkkid kuluškanzihe mitte-se judu.
Emäg kacub, ka Keša ištub Barsikan niškal, tiketab nökal pädme da kidastab: ”Sögat, sögat!”.

Kerdan minei lahjoitihe kužu.
Se oli penikaine, kämnen surtte.
No mugoine se oli karvakaz!
Sikš minä andoin-ki sille Pušok-nimen.
Kužu kazvoi, tegihe melekahaks da kundlijaižeks.
Mö elim kužunke kahten kesken.
Kerdan minei tarbiž oli ajada lidnaha.
Pakičin susedad, Ivan-dädäd, kacta koirad.
Hän hökkähti surel tahtol, hot’ oli hän ei ani terveh.
Päiväl Ivan da Pušok mäniba jogirandale.
Jogenno Ivan libestui da lanksi male.
Sil aigal Pušok ištui randal.
Äkkid se hüpähti da kuna-se joksi.
Pušok tuli susedannoks nutandanke, se kucuškanzi abuhu.
Sused el’genzi, mi-se tegihe, sikš joksi koiran jäl’ghe.
Jogen randal hö nägištiba Ivan-dädän.
Hän astui vastha märgiš sobiš.
Jäl’ghe sidä kaik küläs armastaškanziba Puškad, adivoičetaškanziba luhuzil sanutes: ”Mitte om melekaz koiraine!”.

Äjan kirjutadas, kut erašti mecživatad eciba abud ristituiden keskes.
Kerdan mö olim ühten azjan todištajin…
Oli möhäine läm’ sügüz’.
Ei edahan meiden pertišpäi om mec.
Mö sebranikanke mänim mecha kävelmaha.
Mec harveni, oli rainiž da mujui veresel.
Pit’kha mö hizaižim mecadme da saim ihastust hillüdes.
Hämärzui.
Male laskihe saged sumeg.
Mö pätim pörttas kodihe.
Äkkid’ kulištim mittuštse šobaidust tagapäi.
Ken nece voib olda?
Vähäižen pöl’gästuim.
Sid’ kaclimoi ümbri.
Sumeg katoi joksijoid.
Naku homaičim, miše meiden polehe, mi väged, jokseb jäniš, a sidä sabutab reboi.
Mö seižutimoiš.
Jäniš peitihe meiden jaugoiden keskhe.
Reboi homaiči meid i pagoho!

Ühtele gol’l’ale mužikale ei jänu leibäd.
Hän päti mända pakičemha leibäd barinal.
Mužik ei tahtoind mända hänennoks pal’hil käzil, tabazi hän hanhen, žari sidä da toi barinan pert’he.
Barin oti hanhen da sanui mužikale: ”Spasib sinei, mužik, hanhes, vaiše en teda, kut mö jagaškandem sidä.
Naku minai om ak, kaks’ poigad da kaks’ tütärt.
Kut-žo meile jagada hanhed, miše niken ei oliži abidoittud?”.
Mužik sanub: ”Minä jagan”.
Oti hän veičen, čapoi hanhen pän da sanui barinale: ”Sinä oled kaiken pertin pä – sinei andan pän”.
Sid’ mužik čapoi hanhen tagaman, andoi barinan akale: ”Sinei, – sanub, – kodiš tarbiž ištta, pertid kacta – sinei tagaman andan”.
Sid’ čapoi mužik käpšuid da andoi barinan poigile: ”Teile, – sanub, – jaugaižed, miše astta tehuidme”.
A barinan tütrile andoi suugid.
”Tö, – sanub, – pigai pertišpäi lendat, naku teile molembile suugadme, a ičelein jätan jändusid”.
I mužik oti kogonaižen hanhen.
Barin nagroi, a sid' andoi mužikale leibäd da den’goid.
Tedišti bohat mužik siš azjas, miše barin lahjoiči gol’l’ale mužikale hanhes leibäd da den’goid.
Bohat mužik žari viž hanhed da toi barinale.
Barin sanub: ”Sur’ spasib hanhiš.
Vaiše kacu, meid om kuz’: ak, kaks’ prihašt da kaks’ neičukašt.
Kut-žo meile jagada sinun hanhid?”.
Meletaškanzi bohat mužik, da ei tulend päha nimidä.
Barin kucui gol’l’ad mužikad da käski händast jagada hanhid.
Mužik oti ühten hanhen da andoi barinale akanke sanutes: ”Naku teid hanhenke om koume”.
Andoi hän ühten hanhen vellile da sanui: ”Teid-ki om koume”.
Ühten hanhen andoi mužik tütrile: ”Teid-ki om koume”.
A ičeleze oti kaks’ hanhed da sanui: ”Kackat, meid mugažo om koume!”.
Barin möst nagraškanzi da völ andoi gol’l’ale mužikale leibäd da den’goid, a bohatad mužikad küksi pertišpäi.

31.
redukud endevanhas vepsläižes Kalag’-posadas oli tehtud Regionankeskeine Vepsläine sarn-festival’.
Se vedetas jo koumanden kerdan, i se tegesoi sureks praznikaks tulijoiden adivoiden täht.
Ved’ pidab homaita, miše sur’ festival’ penen külän täht om harvinaine azj.
Festival’ varastadihe, da sikš sihe pit’kha vaumištadihe.
Festivalin tegijoin oliba Nevond-sebr, Rahvahaližen politikan ministerstv da Kalag’-külän administracii.
Festivalihe kuctihe kaikid ristituid, ked mahtaba pagišta vepsän kelel.
Sihe voiba ühtneda kanzad, sebrad, lapsiden kollektivad.
Ku rindatada männuzidenke vozidenke, ka täl vodel Vepsläine sarn-festivalile tuli völ enamb rahvast: oli adivoid eskai edahaižiš vepsän man külišpäi.
Lapsed da heiden kazvatajad, opendajad da külänikad tuliba praznikale da avaižiba todesižen sarnaližen mirun.
Praznik oli vedetud Kalagen Kul’turpertiš.
Scenal vätihe, pajatadihe pajoid, kargaitihe, starinoitihe runoid da eskai anekdotoid.
Lebuaigal kacujad ozaižiba ozaitesid, andoiba vastusid melentartuižihe küzundoihe.
Sid’-žo oli tehtud lapsiden kuviden konkurs.
Sen temaks oli valitud Kalevalaepos da vepsläine Virantanaz-epos.
Oli melentartušt nägištada eposan hengid lapsiden kacegel.
Kaikutte nägeb ičevuiččeks, i konkursan kuvad ozutiba sen.
Festivalin aigan mugažo oli ezitadud savesižiden bobaižiden ozateluz.
Sen toiba Al’ohavčšino-külän Kul’turkeskusen radnikad.
Sigä lapsed opendasoi tehmaha erazvuiččid käzitöid i sil-žo aigal saba tedoid vepsän rahvahan kul’turas da keles.
Pidab ližata, miše sügüzel neciš küläs oli tehtud vepsän kelen kursad.
Sen ühtnikad da tegijad mugažo tuliba festivalile.
Vepsläine sarn-festival’ om mel’he, nacein, kaikile vepsläižile.
Nece om lujas hüvä azj vepsän kelen da rahvahan kul’turan kaičendan täht.
Abidoičeb vaiše se azj, miše Kalagen kul’turpert’ om hondos olendas.
Pert’ om jo lujas vanh, i siš ei ole eskai lämbitust.
Jo kaks’ vot tagaze festivalin jäl’ghe oli letud küzund siš, miše pert’ pidab koheta, ei sa vedäda festivalid lapsiden täht mugoižes vilus, hudras pertiš.
Siloi varaitihe, miše tulijad festivalid, nacein, ei linne.
No kacmata sihe, miše pert’ ei olend kohetud, ”Vepsläine sarn” möst pidätine, i se ihastoiti tulijoid adivoid.
Necil-žo kerdal letihe necen probleman.
Nügüd’ vepsän rahvaz toivob da varastab, miše pigai se linneb pättud.
Rahvahaližen politikan ministr Andrei Manin toivoti, miše Kul’turpert’ linneb kohetud tulijaks praznikaks.
Festivalin polhe hän sanui muga: ”Necil festivalil om lujas sur’ znamoičend.
Se keradab lujas äi sebranikoid.
Pidab muštta, miše Karjalas eläb vepsän rahvahan 60 procentad ezitajid.
Mö olem ihastusiš, miše meiden rindal om adivoid erazvuičciš agjoišpäi.
Nece festival’ om kuti üks’ hašk vaumičendas Karjalan valdkundan 100-voččen jubilejaks.
Sur’ spasib festivalin tegijoile.
Meile, valdkundan mehile nügüd’ pidab abutada koheta Kalagen kul’turpertin”.
Kut enččes aigas, muga nügüd’-ki lapsed navediba kundelta sarnoid.
Tobjimalaz sarnoid starinoičeba vanhad mehed lapsile.
Niid pandas päha i anttas suspäi suhu, pol’vespäi pol’vehe.
Kaikutte starinoičii ližadab sarnaha ičeze meletusid, čomenzoitab sen da tegeb uden.
Muga sündub rahvahan sarnaline fol’klor.
Nügüdläižes mirus, konz kompjuteran vändod seižutaba kirjoiden sijale, om lujas tärged ei unohtada starinoita lapsile meiden ezitatoiden hüvid sarnoid.
Muga mö kaičem meiden rahvahan fol’klorad.
Kaita fol’klorad da antta lapsile tedoid vepsän rahvahan veroiš – nece om Vepsläine sarn-festivalin tegijoiden päazj.
Festival’ sündui Kalagehe nel’l’ vot tagaze.
Siloi se tuli mel’he kaikile, i oli pättud tehta sen ühten kerdan kahtes vodes.
Nügüd’ ”Vepsläine sarn” om sur’ praznik, miččele tuleba adivod vepsän man kaikiš polišpäi.
Täl vodel festivalile tuliba lapsed Vologdan da Piterin agjoišpäi, mugažo Karjalaspäi.
Festivalihe ühtni enamb sadad last.
Niiden keskes om kut pičuižid lapsid, mugažo školan openikoid.
Scenal oli ozutadud 11 sarnad.
Koumed niišpäi vändiba pičuižed lapsed päivkodišpäi.
Panda scenale sarnoid lapsile abutiba opendajad da kazvatajad.
Opendajad iče valičiba sarnoid.
Toižed om ottud rahvahan fol’kloraspäi, toižed om tehtud ičeze melen mödhe.
Vidl-külän školan opendai Gul’a Polivanova iče mahtab tehta starinoid da sarnoid.
Hänen openikad ozutiba praznikal Kut vepsän rahvaz sündui-sarnad.
Gul’a iče kirjuti tekstan spektakl’an täht.
Hän starinoiči: ”Vidlaspäi tuli kaks’ kollektivad.
Nene oma školan openikad da ned lapsed, ked opendasoi Vepsän keskusen tätüteatras.
Täbei mö ozutam spektakl’an sen polhe, kut sündui vepsän rahvaz.
Nece om noidakaz sarn.
Mö vaumičimoiš kaks’ kud.
Opetihe vaihid, ombeltihe sobad.
Kaik lapsed oma vepsänkeližiš kanzoišpäi.
Om lapsid, ked čomin pagištas vepsän kelel”.
Tozi sanuda, tuleb mel’he, konz kuled vepsän paginad lapselpäi.
Se ei ole oppidud tekst, nägub, miše laps’ pagižeb kelel kodiš.
Se andab toivon, miše ičemoi kel’ sirdäsoi tulijoile pol’vile, i eläškandeb igän.
Muga Kul’turpertin ezihonuses vastsihe 13-vozne priha.
Sündui pagin: ”Minä tulin Vidlaspäi.
Mindai kuctas Vladimir Romanovaks.
Tänambei minä olen Rusked päiväine.
Minä vaiše koume vot opendan vepsän kel’t školas.
Muite minä iče tedan.
Kodiš pagižen mamanke, tatanke da vellenke.
Festivalil minä olen jo toižen kerdan.
Ezmäižel kerdal minä vändin neglikon”.
Om žal’, miše ei kaikutte vepsläižes kanzas pagižeb vepsäks.
No kacmata sihe, äjad lapsed oppiba kel’t školas.
Hüviden opendajiden abul hö zavodiba el’geta, kut om tärged kaita kel’t.
Mugoižed praznikad vahvenzoitaba tahtod opeta kel’t edemba.
Kalagen školan opendai Ol’ga Mironova sanui: ”Ei kaikuččel lapsel om vepsläižid jurid.
Meletan, miše nenile lapsile om jügedemb.
Sikš ku hö ei kulgoi necida kel’t kanzas, no hüvin opendaze, vepsän kel’t navettaze i hüvänke melenke otaze radoho.
Praznikaks mö vaumičim Suugikaz, karvakaz da voisine- sarnan.
Nece om rahvahaline sarn.
Mö kändim sen vepsän kel’he i zavodim vaumita.
Ezmäi lapsed openziba sanad, a jäl’ges zavodim panda necen sarnan i tegim dekoracijad.
Sädod tegim kaik ühtes.
Minä meletan, miše lapsed spravihe lujas hüvin.
Kaiken tehtihe oikti.
Sured ocad oma!
Lapsed läžuba hengel ičeiž radod möto”.
žurijoukul oli jüged tegend: heile pidi valita viž parahimad sarnad.
Vägestajikš tuliba openikad Kuja-küläspäi, Šoutjärv’- , Vidl-, Kalag’-posadoišpäi da Petroskoi-lidnaspäi.
Kaik lapsed saiba lahjoid.
Festivalin tegijad sanuiba lämid sanoid kaikile ühtnikoile i toivotiba lapsile satusid vepsän kelen opendamižes.
Festivalin tegii, Kalagen školan pämez’ Svetlana Gotič sanui: ”Festival’ om lujas hüvä, lujas sur’ azj.
Lapsed pagižeba vepsän kelel.
Hö ezineba scenal vepsän kelel.
Žal’ vaiše, miše meiden Kul’turpert’ om lujas vilu.
Konz mö vaumičimoiš festivalikš, meile, opendajile, da lapsile-ki oli jüged olda täs.
No kaik-se, nägen nügüd’, miše zalas om äi rahvast, äi ilod, äi paginoid.
Nece kaik lämbitab meid kaikid.
Meiden päazj – ozutada lapsile, miše vepsän kel’t pidab kaita.
Sil pidab pagišta.
Ei pida varaita pagišta vepsän kelel irdal, scenal, školas i kodiš”.
Vepsläine sarn- festival’ toi uzid melid kaikile tulijoile adivoile.
Tahtoib toivoda, miše kaikutte adiv uskoi, miše čud eläb ei vaiše sarnas, i ičemoi kel’ eläškandeb igän!

Nina Zaicevan nimi om tutab kaikuččele vepsläižele.
Hän om üks’ kirjkelen tegijoišpäi, tedomez’, äjiden vajehnikoiden kirjutai, kändai da runoilii.
Hänen heng om tozi täuttud holel vepsän rahvahan tulijas aigas.
Nina Zaiceva lahjoiči vepsän literaturale äi čomid töid.
Vodel 2012 eloho läksi ezmäine vepsläine epos, miččele Nina Zaicevas andoi nimen ”Virantanaz”.
Täl vodel V’ačeslav Agapitov kändi eposan venän kel’he.
6.
kül’mkud Petroskoin Rahvahaližiden kul’turiden keskuses mäni eposan da sen kändmižen prezentacii.
Idei kirjutada vepsläšt eposad sündui Nina Zaiceval, konz hän kändi Kalevalad vepsän kel’he.
Voib sanuda, miše Kalevala-epos libuti Nina Zaicevan henged kirjutamha Virantanast.
Tetab suomalaine kirjutai Markku Nieminen, kudambanke Nina Zaiceva lujas äjan radab ühtes, tarjoiči da nevoi hänele ei üht kerdad ladida kirjutada vepsläšt eposad.
Koume vot tagaze ezmäine vepsläine epos läksi eloho, i sen prezentacii mäni Šoutjärves.
Eposad sünduba lujas harvoin.
Nacein, sikš ku om lujas jüged tehta vai kirjutada sidä ühtele mehele.
Pidab čomin kerata ühthe rahvahal kaitud fol’klorpohjad.
Sikš Nina Zaicevale oli tärged paiči ičeze tarkištelendoid panda eposan pohjale rahvahan fol’klorad-ki, mitte om kaičenus meiden aigahasai.
Kerdan Nina Zaiceva oli tedištuzmatkas Ladv-küläs, i Nikolai Abramovan mam, Maria Abramova, strainoiči hänele siš, mitte sur’ znamoičend rahvahan elos om koivul.
Koiv andab meile vet, koivun tohespäi kuvatas virzud, koivun barboišpäi tehtas vastoid kül’bendan täht, sen lehtesid ottihe, konz tervehtoittihe mehid, i eskai noidad tegiba zellid koivuspäi.
Nene starinad libutiba Nina Zaicevan henged kirjutamha loičendan koivuižele, mitte om mugoine tarbhaine ristitun elos.
Eposas om starin Annin polhe, mitte kerdan segoi mecha da tegihe mecižandan akaks.
Baboiki, kudamb abuti Annile, om todesižen akan prototip.
Nina Zaiceva oti Virantanhaze Oleg Mošnikovan muštlotesid da runoid, miččid hän omišti ičeze babale, tedai-akale.
Virantanaz-nece om unikaline tö.
Sen pohjal om Vir-pähengen da hänen perehen elon istorii.
Eposas om hüvin ozutadud vepsän rahvahan tradicijoid.
Kuvates rahvahan elod eposan tegii kävutoitab fol’klorižid motivoid, sai- da mahapanendveroid, vepsläižid pajoid, voikuid.
Kut todesižes elos muga kirjas-ki eposan henged-vepsläižed eläba kožmuses londusenke.
Sikš eposas-ki lujas äjad süžetoid om sidotud mecha.
Paiči sidä paksus vepsläižes fol’kloras voib homaita, miše vepsän rahvahan ezitatan oli kondi.
Vepsläižed kaiken oma arvostanuded necidä živatad.
Sikš Nina Zaiceva andoi kondjale zavot’t’a paginad eposas.
Eposas kondi om rodun ižand.
Hän pakičeb vepsläižid kaiken muštta, kuspäi oma heiden jured, nevob kaita enttušt rahvahan elomahtod.
Kondi sanub: ”Mecas kaikutte pu kaiken nägeb da kuleb”.
Necen muštatišen Nina Zaiceva oti vepsläižil.
Hänen sanoiden mödhe, se om lujas tetab vepsän rahvahan keskes.
Prezentacijan aigan Nina Zaiceva sanui, miše londuz om hänen eposan päheng.
Iče londuz nevob ristituile kut oikti pidab eläda.
Sen täht miše lugii voiži mujada, kut vajehtasoi kirjas hengiden mel’, eposan tegii ei üht kerdad vajehti runoiden ritmad.
Nina Zaiceva sanui, miše lujas tahtoi kaita ičeze tös rifmad.
Venäman runotust hän lugeb parahimaks mirus, sikš meletab, miše tarbiž otta se ozuteseks.
Nina Zaicevan sanoiden mödhe, tegod, miččid hän kuvazi Virantanhas oliba läz 300 vot tagaze i, ku rindatada Kalevala-eposanke, ka kuvatud tegod oma vaiše lühüdaine pala vepsän rahvahan elospäi.
Lujas äi tedoid eposas om ottud todesižes elospäi.
Ozutesikš, iče eposan nimi.
Nina Zaiceva om sündnu Vologdan agjan Voilaht-küläha.
Sil tahol om koume penikašt küläd, i ühtel niišpäi om mugoine nimi-ki – Virantanaz.
Vepsläižiden keskes starinoitas, miše ristituiden muštos om kaitud mugoine istorii, mitte oli todesižes elos.
Nece tegihe 17 voz’sadal.
Eli-oli läz Simjärv’- külän tahod lujas mahtokaz mecnik Martjanov nimel.
Kerdan Moskvaspäi tuli vepsläižihe mecoihe üks’ knäz’, kudamb tundištihe Martjanovanke.
kävui hänenke mectusele.
Nina Grigorjevna oti necen süžetan ičeze eposaha.
Martjanovan sijas om Vir.
Eposan mödhe knäz mel’düb Viran tütrehe, kudamban nimi om Tal’oi da otab händast akaks.
Eposan kändmine venän kel’he oli paindud Verez tullei-al’manahan jäl’gmäižes nomeras, mitte läksi jo kezan augotišes.
Sikš äjad ristitud jo oma lugenuded sen.
Žal’, miše prezentacijal Petroskoiš ei olend eposan kändajad V’ačeslav Agapitovad.
Hänes da hänen rados oli sanutud äi čomid da lämid sanoid.
V’ačeslav Agapitovan kändmine tuli mel’he literaturan tundijoile.
Korktas arvostadihe hänen kirjutandmahtoid.
Kändmižen taguiči vepsläšt eposad voiškandeba lugeda eskai ned ristitud, ked ei tekoi vepsän kel’t.
Lugijoiden lugu ližadub.
A eposan tegii sab arvon ičeze töle ei vaiše ümbriolijoilpäi vepsläižilpäi.
Prezentacijale tulnuded ristitud lugiba palaižid eposaspäi.
Vladimir Solovjev, Zoja Malikova da Jurii Mugačev pajatiba pajoižid runoihe eposaspäi.
Nina Zaiceva toivob, miše tulijal aigal Virantanaz libutab henged sädaimehile, miše ken-ni tegeb teatrozutelusen vai sädab kuvid eposan temaha.
Kodima-lehtesen radnikad ičeze polespäi ozateleba Nina Zaicevad da V’ačeslav Agapitovad heiden satusekahanke radonke i toivotaba heile vägid, tirpandad da hengen libutandad edembaižiš azjoiš!

Redukun jäl’gmäižil päivil Hanti-Mansijsk-lidnas jo toižen kerdan mäni Kundaližiden organizacijoiden znamoičend suomalaižugrilaižiden keliden da kul’turiden keičendasseminar.
Se kerazi 50 suomalaiž-ugrilašt aktivistad kogonaižel Venämalpäi da Suomespäi.
Necen seminaran ezmäine vastuz oli voden augotišes Marii El-valdkundas.
Seminar, miččehe minä ühtnin, oli kuti ezmäižen vastusen jatktand.
Suomen da Venäman keskes tehtas äi ühthižid projektoid.
Necil seminaral om sadad pästnikoid suomalaiž-ugrilaižes miruspäi da kümned hüvin tehtud projektoid.
Hanti-Mansijskas seminaraha ühtniba suomalaižugrilaižiden da samojedirahvahiden ezitajad.
Adivoiden keskes oli mugoižiden vähäluguižiden rahvahiden ezitajid, kut nganosanad, ižorad da vepsläižed.
Kaikutte ezitaikund tegi vižkümneminutaižen prezentacijan ičeze rahvahan polhe da ozuti sen sijaližen foruman ühtnikoile.
Seminaran pätegendan om keskregionaližiden projektoiden tegemine.
Nenid projektoid jo meletadihe ezmäižel seminaral Marii Elvaldkundas semendkus.
Rad mäni hüvin: tehtihe prezentacijoid, pidätihe diskussijoid.
Seminaran satusen om 6 keskregionališt projektad.
Niiden lugus oma turistoiden matkad  suomalaižugrilaižiden rahvahiden elotahoile, igähižiden rahvahiden oiktusiden kändmine lapsiden täht, suomalaiž-ugrilaižiden keliden vaihišton tegemižen mahtoid.
Mugažo seminaral pagištihe Mail’man suomalaiž-ugrilaižen kongressan press-keskusen tegemižes.
Nece kongress mäneb tulijan voden kezakus Suomen Lahti-lidnas.
Seminaran ühtnikad diskutiruiba kongressan temoid, taričiba ičeze küzundoid, miččid voiži leta kongressan aigan.
Kaik taričused oli oigetud Suomalaižugrilaižiden rahvahiden konsul’tativižehe komitetaha tarkištelusehe.
Projektoiden ozutandan aigan seminaran ühtnikad tedištiba Periodikapainištos.
Tundijad andoiba painištole hüvän arvon.
Oli sanutud, miše lehtesed da kulehtesed, miččed paindas Periodikas suomalaižugrilaižil kelil, oma parahimad.
Suomi–Venämasebran ohjandusen ühtnik Markku Turkia lugeb Karjalan Sanomat-lehtest, hän ei üht kerdad nimiti meiden painištod hüväks ozuteseks.
Seminaran aigan ühtnikad tedištiba äjan ut hanti da mansi-rahvahiden elos, heiden mahtištos kodikelen da kul’turan kaičendan poles.
Mugažo seminaran ühtnikad kävuiba muzejaha, Jugran valdkundaližehe universitetha da obižugrilaižiden rahvahiden teatraha.
Opendusen jäl’gmäižel päiväl seminaran ohjandai Riku Savonen sanui, miše hänele oma mel’he uded meletadud projektad, miše hän toivob niiden tulendaha eloho.

Kül’mkun 4.-8.
päivil Suomen pohjoižes, penel Inari-tahoižel mäni jogavozne norišton forum ”Barents Roots”.
Vepsäks se kätas kut ”Barencan jured”.
Necidä forumad tegeb Barencan regionan norišton nevondišt jogahižen voden.
Tariž sanuda, miše Barencan regionaha mülüb nel’l’ mad – Venäma, Suomi, Ročinma da Norvegii.
Forumaha tuliba kaikiden neniden maiden ezitajad.
Foruman pätegendan om ühtenzoitta norištod, mitte mülüb Barencan regionaha, tehta muga, miše jogahižen man ezitajad tundištaižihe toižiden rahvahiden kul’turanke da veroidenke, vajehtaižihe mahtištol da löudaižiba sebranikoid toižiš maišpäi.
Neciš vodes forum oli omištadud rahvahiden veroile, kelen da kul’turan jurile.
Neche azjtegoho kaiken ühtneb aktivine norišt, mitte tahtoib sauda sildoid maiden da niiden kul’turiden keskes, levenzoitta ičeze sebranikoiden ümbrištod da ühtenzoitta rahvahiden veroid nügüdläižiden azjoidenke.
Ühtnikoiden täht oli tehtud lujas melentartuine programm.
Kaik oli tehtud muga, miše nikelle ei olnuiži tuskikast, no muga-ki, miše olnuiži joudai aig uziden tundištoitusiden tegemižele.
Kaik koume päiväd nored ristitud ühtniba mastar’-klassoihe.
Völ siloi, konz ühtnikad oigenziba pakičusid foruman tegijoile, hö ozutiba ičeze anketoiš, miččehe mastar’-klassaha hö tahtoiba ühtenzoitta.
Foruman augotišeks kaik ned oli jo jagatud gruppoihe ičeze mastar’-klassoiden mödhe.
Niid oli viž, jogahižen ühtnikan magun tahton mödhe: ”käzitöd”, ”muzik”, ”komedijan teatr”, ”media” da ”ičekehitoituz”.
Ezmäižes ”käzitöd”-mastar’-klassas opetihe tehmaha erazvuiččid azjoid villaspäi da nahkaspäi, ühtnikad tundištihe rahvahiden käzitöiden erigoičusidenke da tegiba ičeze sebranikoiden täht hüvid da čomid muštlahjoid.
”Muzik”-mastar’-klassas ühtnikad vändiba erazvuiččil vändimil da pajatiba.
Koumes päiväs hö meletiba kaks’ pajod, miččid ozutiba loppraznikal jäl’gmäižel päiväl.
”Komedijan teatr”- mastar’-klassas ühtnikoid opetihe vändmaha teatrlaval, heile ozutadihe erazvuiččid melentartuižid scenmahtoid.
”Media”-ühtnikad oli jagatud kahthe gruppaha – video- da fototegijoikš.
Heile starinoitihe, kut om oikti tehta videod da fotokuvid, ozutadihe necen radon erigoičusid.
Kogonaižen foruman aigan kaik necen mastar’-klassan ühtnikad tehliba fotokuvid da videod, kävuiba toižile mastar’-klassoihe da ajeliba čomid tahoidme.
Praznikal oli ozutadud parahimad videod da fotod.
Jäl’gmäižes, no ei znamoičendan mödhe, mastar’-klassas, miččen nimi oli ”ičekehitoituz” ühtnikad vändiba rol’vändoihe da pagižiba nügüdläižen elon jügedusiš da azjois, ühtniba diskussijoihe da debatoihe.
Kaikid tärktemb om se, miše jogahižes mastar’-klassas norištod tundištoittihe jogahižen rahvahan kul’turanke.
Azjtegon pätandan oli norišton tundištoituz Barenc-regionaha mülüjiden maiden kelenke, kul’turanke, juridenke da veroidenke.
Nored ristitud saiba kul’turkeskeižiden kosketusiden mahtišton da saiba uzid kosketusid i tundištoitusid.
Lopus voib sanuda, miše mugoižed vastused oma lujas hüväd da tärktad.
Iče ühtnikoiden sanoiden mödhe, mugoižiš azjtegoiš taguiči kosketused regionoiden keskes tegesoi völ vahvembaks, a se veb uziden projektoiden tegemižeks.
Erased ühtnikad oliba sigä ezmäižen kerdan, toižed oma jo kaikenaigaižed adivod.
No kacmata sihe kaik tegihe sebranikoikš jo ezmäižen päivän i lujas lämäs mänetiba aigad vilul, no čomal mal.

Om-ik nece huba vai hüvä – teta äi kelid laps’igaspäi?
Konz pereh lähteb elämaha verhaze maha, se süveneb toižehe kul’turaha, verhaze kel’he.
Veraz kel’ tegesoi jogapäiväižeks paginkeleks, maman-žo kel’ jäb kuti tagasijale.
Ku ristit om vanh, ka hän kaičeb maman kel’t hot’ kus, i nikonz ei unohta sidä.
A ku pagišta penen lapsen polhe, ka kel’, miččel pagištas kaikuččen päivän ümbri hänes, tuleb hänen elos päsijale.
Kut tehta muga, miše laps’ tedaiži hüvin kaks’ kel’t?
Necen polhe, nacein, meletaba äjad nügüdläižed mamad.
Marina Zarubalova läksi elämaha Suomen male Petroskoišpäi läz kümned vot tagaze.
Vajehtada lidnad, mad, radod da zavot’t’a eläda ani augotišespäi oli jüged pätuz hänen kanzan täht.
Suomen mal heil sündui äi jügedusid i ezmäi kaiked maman kelenke.
Vladatütrele siloi oli seičeme vot.
Möhemba jo sündui Nikonpoigaine.
Nügüd’ Nikonale om viž vot.
Marina abuti ei vaiše vanhembale tütrele kaita maman kel’t hüvin, no holdub lujas siš, miše noremb poig tedaiži sidä mugažo.
Minä andoin Marinale erazvuiččid küzundoid maman kelen kaičendas.
Nügüd’ tö voit lugeda, miččid vastusid minä sain hänel.
– Marina, konz tö tulit  elämaha verhaze maha, oli-ik teil jugedusid kelenke?
– Oli äi erazvuiččid problemoid, no päjugeduz meil siloi oli maman kelenke.
Nügüd’ minai om kaks’ last.
Vanhembale Vlada-tütrele om jo 17 vot, norembale Nikon-poigale om viž vot.
Elädes Suomen mal, minei, kut mamale, oli i nügüd’ om tärged, miše minun lapsed tedaižiba mugažo hüvin maman kel’t, kut hö tedaba suomen kel’t.
Minä lujas žalleičen vaiše siš, miše en opendand minun lapsid völ vepsän kel’he.
– Midä tö teget sen täht, miše teiden lapsed tedaižiba suomen da venän kelid ühtejiččikš?
– Völ äi vožid tagaze ristitud meletiba, miše kaks’keližuz’ segoitab lapsen päd i lapsed ei tekoi kelid kogonaze hüvin.
Ozaks, nügüdläižed tedotöd ozutaba, miše nece ei ole oiged mel’pido.
Suomen mal om äi kaks’keližid lapsid.
Äjis perehiš, kudambad oma tulnuded elämaha Suomehe, lapsed da vanhembad pagižeba kesknezoi maman kelel, a irdal, školas, sebranikoidenke jo sil kelel, miččel pagištas ümbri heiš.
Minä iče olen vepsävenälaine mamoi.
Meiden perehes mö pagižem vaiše venäks, sikš ku mö tahtoim, miše meiden lapsed ei unohtaižigoi maman kel’t nikonz.
Elädes Suomen mal minä äjan meletin siš, kut kehitoitta venän kel’t minun lapsil.
Minä tedan äi venälaižid perehid, kudambiš lapsed pagižeba vaiše suomen kelel.
Vanhembad tuliba elämaha Suomen male, i heiden lapsed zavodiba pagišta suomeks.
Siloi nene vanhembad oliba hüviš meliš.
Hö meletiba, miše nece om hüvä azj!
A nügüd’ äjad heišpäi el’gendaba, miše tegiba suren vigan.
Lasped kogonaze uhohtiba venän kel’t, ei el’gekoi sidä nikut.
Nene perehed oliba parahimad ozutesed meiden täht.
Mö lujas holduškanzim maman kelen kaičendas meiden lapsil.
Mö el’genzim, ku em zavot’koi kaita nügüd’, jäl’ges, voib olda, linneb möhä.
– Miččel kelel tö pagižet lapsidenke kodiš?
– Suomen kel’t lapsed kundleba da opendaba kaikuččen päivän päivkodiš, školas, erazvuiččiš sebroiš.
Kaik heiden sebranikad pagižeba ümbri vaiše suomen kelel.
Školas tütrel oma venän kelen urokad, no vaiše kaks’ časud nedališ.
Nece om lujas vähän.
Sikš kodiš mö pagižem lapsidenke vaiše venäks.
Muga mö abutam lapsile ei vaiše kaita, no kehitoitta maman kel’t, miše necidä kel’t hö voižiba kävutoitta elos da, voib olda, rados.
– Telustab-ik sinun lapsile kaks’keližuz’?
– Ristituiden enambišt meletab da lugeb muga, miše kaks’keližuz’ tob lapsile vaiše hüvüt, siš ei ole nimidä hubad.
Äi ristituid ei tekoi, midä pidab tehta, miše laps’ oliži kaks’keline.
Kaikutte pereh tegeb ičeze pätusen: opeta lapsid maman kel’he vai ei.
Nece rippub zmäi kaiked vanhembiden tahtospäi.
Paremb oliži, ku laps’ iče valičiži: opeta maman kel’t ili ei.
Vanhembad voiba vaiše oigeta last oiktaha polehe, nevoda, sel’genzoitta äjiden keliden hüvüdes.
Ku pagišta minun vanhemban tütren polhe, ka hänele oli vaiše seičeme vot, konz hän tuli elämaha Suomen male.
Siloi minä tegin kaiken, miše Vlada tedaiži da ei unohtaiži maman kel’t verhas mas.
Kel’ pidab kaiken aigan kehitoitta, kaiken aigan pagišta sil, lugeda kirjoid, kacta teleozutesid, kundelta muzikad...
Pidab, miše lapsel oliži taht, himo ili motivacii kelen opendusehe.
Konz Vlada openzihe školas, hän käveli venän kelen ližaurokoile jäl’ghe školad.
Nece hüvin abuti tütrele el’geta, kut om tärged teta maman kel’t verhas mas.
Nügüd’ Vlada el’gendab, mitte bohat om se ristit, kudamb tedab äi kelid.
Hän el’gendab, miše Suomen ma da Venäma oma susedad, niil om äi ühthižid kosketusid erazvuiččiš alovehiš.
Venän kelen tedo voib abutada Vladale tulebas elos.
Männudel kezal Vlada oli Piteriš kezalageriš.
Hän radoi sigä lapsen kacujan.
Vlada openzi venälaižid lapsid suomen kel’he, pagiži heidenke venäks da suomeks.
Ku tütär unohtaiži kel’t i ei opendanuiži sidä Suomen mal, händast nikonz ei ottaižihe sinna.
Nece ajeluz oli huvä todištuz Vladale, kut om tärged teta maman kel’t i pagišta sil.
– Vlada sündui Venämal, hän ezmäks zavodi pagišta venäks.
Suomen kel’ tuli hänen eloho möhemba, konz Vlada oli jo školan openik.
Kut sinä openzid norembad Nikon-poigad venän kel’he?
Ved’ hän om jo sündunu Suomen mal.
Nikon käveleb päivkodihe, irdal kundleb suomalaižid paginoid, hänel oma suomalaižed sebranikad…
– Ka.
Nikon om sündunu jo Suomes.
Nügüd’ hänele om viž vot.
Voziš päliči minä ecin toižid mahtoid i tegin kaiken, miše minun poigaižel sünduiži taht pagišta venäks.
Tozi sanuda, opeta poigad maman kel’he tegihe jügedembaks azjaks.
Konz poig om vaiše sündunu, minä äjan pagižin hänenke kodiš venäks.
Minä pajatin hänele venälaižid pajoid, lugin kirjoid venän kelel, ozutin poigale venänkeližid teleozutesid.
Kaik nece lujas abuti poigale, andoi vaiše hüvüt.
Minä elgenzin, miše meiš, vanhembišpäi, rippub lujas äi.
Ku mö iče tahtoim miše meiden lapsed pagižižiba hüvin maman kelel, meile tariž panda kaikid vägid sen täht.
Ei tariž varastada, miše školan opendai vai päivkodin kacui opendaškandeba meiden lapsid maman kel’he.
Pidab vaiše uskta ičeze vägehe, ei pöl’gästadas.
Ozutesikš, koume vot mö kavelem hänenke erazvuiččihe venänkeližihe sebroihe.
Lapsed opendaba sigä venän kel’t muga, miše pajataba maman kelel, opendaba runoid, ozutaba sarnoid.
Venänkeližiš sebroiš lapsed pagižeba opendajidenke vaiše maman kelel.
Nece om lujas tärged, sikš miše nece abutab lapsile tehta ičeze paginad bohatambaks.
Minä kitän nenid opendajid abus maman kelen kaičendas da kehitoitandas.
Hö-ki ičeze polespäi kitäba kaikid vanhembid ližaabus, kuti ühthižrados.
Vepsän kelenke om tozi jügedamb azj.
Minä tedan, miše nügüd’ ei ole sebroid lapsiden täht, kus hö kundližiba vepsän kel’t da opendaižiba sidä pajoiš, runoiš, vändos.
Sid’ vaiše vanhembad voiba abutada lapsile teta maman kel’t.
Hö voižiba opeta last kirjoiden, runoiden, pajoiden kal’t.
Meiden lapsile hüvin abutaba maman kelen kaičendas mugažo matkad Venämale.
Kaikuččen kezan lapsed tuleba babannoks Petroskoihe i enamba kundleba venälaižid paginoid, iče pagižeba toižiden lapsidenke, ristituidenke.
Siloi kelen vaihišt kazvab, i laps’ zavodib meletada jo kahtel kelel, a ei vaiše suomeks.
– Luged-ik sinä iceiž lapsid «bohatambikš»?
Ved’ hö kacuba miruhu kahtes polespäi voib sanuda…
– En voi sanuda, oma-ik hö bohatambad, no meletan, miše hö oma eripoližed ristitud.
Hö enamba tedaba.
Voib olda, heile om kebnemb opeta völ toižid kelid.
Vlada, ozutesikš, opendab völ anglian da švecian kel’t.
Äjiden keliden tedo tob vaiše hüvüt minun lapsile.
Tahtoižin johtutada hüväd muštatišt, miše «opeta kelid, nece ei sauguid sel’gäs kantta».
Tahtoin, miše vepsläižed mamad muštaižiba neciš i opendaižiba ičeze lapsid jo kodiš vepsän kel’he.

Ristitud iče voiba valita kut heile eläda i mihe uskta.
Kaiken elon ristit vajehtasoi.
Hän voib vilugata melel miččes-se süs taguiči vai vastkarin zavodib midä-se el’geta paremba.
Erased ristitud uskoba eloozaha, toižed uskoba Jumalaha vai voiba ei uskta nimihe.
Nece om hüvä, konz ristit om meletusiš elon polhe, tahtoib eläda melel.
Sikš miše äjäd nügüd’aigaližed ristitud ei tahtoinugoi olda meletusiš, ecta pätandoid jügedusile da vajehtada ičeze elod.
Äjil ristituil erazvuiččed ”znamad” oma kuti matknevondišt elos.
Minä Olen mugošt mel’t, miše neniden elon znamoiden abul ristitud eciba ičeleze polestuzsanad vai kebnäd sel’genzoitust, konz ei tahtoigoi meletada, miše hö iče oma värad.
Ozutesikš, jumalahižed ristitud ei uskkoi primetoihe.
Ned oma lujas vanhad paganverod.
Mö voim ani pit’kha meletada, rippuba-ik meiden elo-ozad meišpäi vai ei rippugoi.
Nece om lujas filosofine küzund.
Kaikuččel ristitul om ičeze mel’pido sihe azjaha.
Minä meletan, miše kaik rippub ristituišpäi.
Mihe sinä uskod, muga om-ki!

Kaik elon sändod, miččiden polhe mö lugem sadoiš da tuhiš kirjoiš, oma ani oiktad i sen taguiči tuskikahad.
Mö ladim tehta kaik niiden mödhe, sid’ pördamoiš enččihe aigmäričusehe i em navet’ koi iče ičtamoi.
Tedatik mikš?
Sikš miše mö em rižagoi niid südäimel, ned ei olgoi meiden.
Minai ei ole sel’ktoid principoid.
Minei om 25 vot, i ned kehitoitasoi nügüdehesai.
Siš ei ole nimidä hondod, i sidä ei sa huikteldas: elon filosofii sündub i kehitoitasoi vanhudehesai.
Ken-se koleb sen taguiči i ei žalleiče, miše muga tegesoi.
Mö kaik olem tägä adivod, no adivod voiba olda sulad i hondod.
Miččikš adivoikš male tulit tö – se om teile pätta.
Jogahine meišpäi om tärged mirule, i mö voim jügedusita käta avaruden südäimes da irdal parembaks sijaks.
Vai em voigoi...
Tö elät vaiše nügüd’ i vaiše siš minutas.
Uni ei kända ühten päivän toižeks, meiden elo om agjatoi päiv (tö homaičet sidä, konz et magakoi öl).
Sikš – tehkat nügüd’!
Algat varastagoi!
Algat žalleikoi nimiš i algat varaikoi!
Otkat muštho, miše kaik ristitud südäimes oma lapsed, kudambad navediba kaiked melentartušt, navediba, konz heile tegesoi ilokahaks, navediba sebrastada ilma meletusita tühjiš azjoiš.
Algat toivotagoi heile pahad, ved’ jogahine ristit om arvokaz, eskai kaikid hondomb.
I mö kaik (tö, Puškin, Einštein, da Vinci) jo kuverz’-se millionad vot olem elänuded ühten agjatoman päivän aigan.
Tehkam sidä parahimaks!

Endevanhal aigal elioli Peikko-trol’.
Niken ei tedand, ken hän oli olnu.
Toižed pagižiba, miše hän om ižand, kuti Vellamo-meren ižand, kuti Tapio-mecan ižand.
Toižed saneliba, miše hän om todesine mužik, vaiše eläb mecas.
Niken ei voind sel’genzoitta, ken hän om todeks.
Tetihe vaiše ühten: Peikko om korktemb kaikid korktembid mužikoid küläs.
Peikkon mod om karvakaz, pä om hahlakaz, jaugad oma lihavad, kuti parded.
Peikko oli vanh da tühjmeline.
Muga pagištihe küläs.
Konz Peikko tuli küläha, rahvaz nagraškanzi hänen päl, i kaikid enamb nagroi nor’ priha – Matti.
Ühten kerdan Peikko tuli küläha da zavodi ridelta Mattinke: ken pit’kemban aigan löunukahas kül’betiš voib ištta.
Lämbitadihe kül’bet, Matti da Peikko mäniba vastoimahas.
A Matti oli čapnu reigun kül’bet’in seinha da ličihe irdale.
Peikko huldutab kivid, valab hulal vedel niile.
Päč šihižeb, kuti sada kažid, a Matti kaiken aigan pakičeb: ”Anda löunud, taci löunud!”.
A iče seižub reigunno da verest il’mad hengähtab.
Peikko ei voind edemba tirpta löunud da pageni kül’betišpäi irdale.
A kül’betin alle čokaiži palajan hilen.
Kül’bet’ leikahti da kuros paloi, vaiše päč oli jänu seižutamha.
Matti ličihe reiguhu da läksi irdale.
Muga pageni-ki požaraspäi.
Toižel päiväl Matti ühtes külänikoidenke tuliba požaran sijale.
A sigä Peikko oli-ki.
– Hüvä-ik löun oli eglai?
– käreganzi Peikko.
– Da kutak sanuda?
– virki Matti.
– Sinä lämbitid kül’betin vällän, vähän löunud andoi.
Minä olin kül’mnu!
Tal’vel Matti da Peikko vastsihe möst.
– Tal’v necil vodel om lujas vilu!
– sanui Peikko.
– Jose om vilu?
– Ka!
Mugoižes pakaižes nimittušt radod ei sa tehta!
– Jose ei sa rata?
Ei ole mugošt pakašt, mitte minei telustaiži rata!
Ridelkam!
– Ridelkam!
– ihastui Peikko, a iče pästi vilud tulleid da pakašt.
Matti oti kirvhen da čapaškanzi haugod.
Da muga hänen kädes rad läksiškanzi, miše haugod erazvuiččihe polihe lendaškanziba!
Peikko säraidab viluspäi, ei teda, kut lämbitadas.
– Kova-ik pakaine nügüd’?
– küzub Peikko.
– Se om kova, da tullei lämbitab mindai, – andoi vastust Matti.
Čududelihe Peikko: mikš Mattile om läm’?
Peikko heiti tulleid, heiti pakašt.
Kaik om tühjaks!
Möst Matti händast vägesti.
Siloi Peikko tariči Mattile kacta, ken paremba hüppib: ken süvemba maha laskesoi, se om paremb!
Matti hökkahti.
Hän sanui: ”Hüppigam mägelpäi!”.
Öl Matti kaivoi süvän haudan mägenno, pani ragoid sihe da kavaged.
Homendesel hö libuiba mägele, vaumištihe hüppida.
Peikko hüppi da laskihe maha kombuhesai.
Matti hüppi da oli uhkunu maha.
Eskai pä ei nägu.
Peikko vaiše sun avaiži.
Matti libui haudaspäi.
Peikko küzui: – Oled- ik sinä noid?
Kut sinä maha upsid?
En ole noid, – vastsi Matti, – minä olen todesine mužik, olen melekahamb da vägevamb sindai!

Täl vodel Änižröunan školad praznuičiba sur’t jubilejad.
Jubilejaks oli pidätud lujas äi erazvuiččid praznikaližid tegoid.
Openikad da opendajad paniba äi vägid sen täht, miše jubilei läksi čomaks.
Suren azjtegon oli konferencii, mitte mäni kanman jubilejad Šoutjärven školas.
Se pidätihe 10.
kül’mkud Änižröunan školiden openikoiden täht.
Edel konferencijad Šoutjärven vepsläižen etnografižen muzejan pämez’ Natalia Anhimova ozuti adivoile jubilejaks tehtud ozuteluz, mitte oli vedätud Kalagespäi, kus se mugažo oli pordon aigad.
Ozutelusehe om keratud harvinaižed azjbumagad da fotod, miččed om ottud muzejan da Karjalan rahvahaližen arhivan fondoišpäi.
Sil om školiden enččiden pertiden da opendajiden fotod, lehtikod arvsanoidenke, kartad, miččil om znamoitud, kus ende sijaidihe školad vepsläižiš küliš.
Konferencijale Šoutjärvehe tuliba openikad Kalagen, Šokšun, Suomalaiž-ugrilaižen, Šujan da Ladvan školišpäi.
Nece om sel’ged, miše konferencijan päteman oli Änižröunan školad.
Openikad starinoičiba neniden školiden männudes da nügüdläižes aigas.
Pidab sanuda, miše openikad lujas hüvin vaumištihe konferencijaks: rohktas vediba paginoid, čomin ezitiba ičeze dokladoid.
Eskai tehnižed vigad konferencijan augotišes ei telustanugoi penembile lapsile, koumanden klassan openikoile ezineda hüvin.
Ližaks, iče dokladad oliba lujas melentartuižed.
Openikad keraziba lujas harvinaižid da tarbhaižid tedoid, miččid ei kaikutte tedab.
Tarbiž znamoita, miše openikoiden prezentacijad-ki oli korktas arvostadud žürijoukul.
Nägub, miše külähižiš školiš levedas kävutoittas nügüdläižid tehnologijoid.
Pidab sanuda, miše openikoiden satused oma školiden opendajiden arvtego.
Arvostelemha openikoiden töid tuliba adivod Petroskoišpäi: Änižröunan Administracijan opendusen da socialižen kehitoitusen erišton pämez’ L’udmila Parhomuk, Karjalan Rahvahaližen politikan ministerstvan radnik Jevgenia Šustova, Opendusen kehitoitusen institutan metodist L’udmila Räppijeva da Vepsän kul’tursebran ühtnik Svetlana Pas’ukova.
Nene organizacijad oliba konferencijan tegijoin-ki.
Adivod lahjoičiba kaikile lapsile da opendajile, kudambad ühtniba konferencijaha, muštlahjoid da diplomid.
Ladvan škol mugažo tegi lahjan vepsläižihe školihe – kuzid tulijoikš praznikoikš.
Lopihe jubilejan praznuičend vepsläižiš školiš.
Adivoiden täht lapsed ühtes opendajidenke vaumičiba koncertad.
Scenal pajatadihe, kargaitihe, lugiba runoid, ozutadihe sarnoid, mušteltihe školiden istorijad da starinoičiba školan nügüdläižes elos.
Praznikal johtutadihe enččid opendajid.
Heiden keskes oma todeks lahjakahad ristitud, kudambad paniba äi vägid ičeze radho.
Praznikehtal mušteltihe školiden pästnikoid.
Enambišt sai hüvid professijoid da löuzi radon.
Jubilejan aigan oli sanutud äi lämid sanoid školiden polhe, sen opendajiš da openikoiš.
Školile toivotadihe äi vägid, satusid rados da pit’käd igäd.

Prezentacii: Larisa Smolina da Vladimir Slavov tegiba jo nelländen fil’man vepsläižiden polhe da tarjoičiba kacujile arvostelda se.
Muga tegihe, miše necen voden tal’vku om täuz’ erazvuiččil aigtegoil.
Vepsläižed da kaik, kenele om melentartušt vepsläine kul’tur, habi ehtiba oleskelda kaiktäna.
Uden vepsläižen fil’man prezentacii om üks’ niišpäi.
En tege vigad, ku sanun, miše necidä aigtegod lujas varastadihe Petroskoiš.
11.
tal’vkud fil’m oli ozutadud ezmäižen kerdan Karjalan Rahvahaližes kirjištos.
Uden fil’man nimi om ”Paimnen torvut”.
Se om tehtud Karjalan Rahvahaližen politikan ministerstvan abul Karjalan büdžetan tugirahoile.
Fil’m starinoičeb torvuden znamoičendas vepsläižen paimnen elos.
Sjomkad oli tehtud Petroskoiš, Änižröunan vepsläižiš küliš da eskai Suomes (erasid tedoid fil’man tegijad saiba Rahvahaližes muzejas Helsinki-lidnas).
Fil’man tegemižehe mugažo ühtniba Petroskoin konservatorijan radnik Dmitrii D’omin da Šoutjärven vepsläižen etnografižen muzejan radnik Jevgenii Fotejev.
Dmitrii D’omin om suomalaiž-ugrilaižen muzikan kafedran opendai, hän iče mahtab tehta rahvahan vändimid.
Fil’mas hän starinoičeb paimnen roliš külän täht, sanub, miččid kel’dändoid oli paimnel radon aigan, kut paimen tegi ičeleze torvuden da min täht se oli hänele.
Dmitrii iče-ki ozutab fil’mas, kut voib tehta torvut.
Larisa Smolina da Vladimir Slavov sanuba, miše Dmitrijad mugažo voib nimitada fil’man tegijaks, sikš ku läz kaik etnografine pala om tehtud hänen taguiči.
Vepsläižen paimnen roliš fil’mas om Jevgenii Fotejev, kudamb mugažo ei lujas amu pajataškanzi Vepsän rahvahan horas.
Jevgenii om lujas artistine da lahjakaz mez’, hän kebnas tartui fil’man radho.
Hän ei varaidand kamerad da, kut sanuba fil’man tegijad, todes eli ičeze ”paimnen mirus” kuvadandan aigan.
Fil’man leiktai da kameramez’ om Konstantin Nikolajenko.
Prezentacijan aigan fil’man tegijad sanuiba, miše täl kerdal radon aigan heil oli äi jügedusid da erazvuiččid mel’pidoid sihe, kut tarbiž tehta da kerata fil’m.
Larisa Smolina sanub: ”Nikonz fil’man tegijad ei olgoi lophusai täuduližed ičeze radol.
Kaiken tahtoiše midä-se vajehtada vai ližata”.
Nacein, se om tozi.
Sädandrados ei ole agjad mel’kuvitelusile...
Sädaimehed kaiken napriba tehta ičeze radod völ parembaks da parembaks.
Nece om professijan erigoičuz.
No siš azjas radon ozutajan om kacujiden arvsana.
Pidab sanuda, miše adivod, kudambad tuliba Paimnen torvut-prezentacijale, arvostiba fil’mad lujas korktas.
Äi lämid sanoid oli sanutud fil’man tegijoile.
Prezentacijan jäl’ghe oli diskussii.
Kacujad jagoihe ičeze tundmusil fil’man polhe.
Pagištihe ei vaiše paimniš da torvudes, sanutihe ičeze johtutesiš.
Ved’ nügüd’ vaiše erased ristitud muštaba nenid aigoid, konz küliš oliba surid lehmiden kogoid.
Meiden aigal lehmäd oma ühtel vai kahtel perehel küläs.
Nene johtutesed veiba mel’he, miše aigad ei sa seižutada, i, nacein, miččed-se azjad konzse kadoba meiden elospäi.
No meiden väges om kaita mušt niiš hot’, ozutesikš, mugoižiden fil’moiden abul.

7.
päiväl kül'mkud Karjalan Rahvahaližes kirjištos mäni "Kuldaižed sanad"-runokogomusen prezentacii.
Kirj om jäl'gmäine "Karjalan literaturan klassikad" -kirjoiden serijas.
Se zavottihe painda vodel 2002 Periodika-paindištos Juminkeko-fondan abul.
Prezentacijal lugetihe äi Nikolai Abramovan da Nina Zaicevan runoid.
Niid lugiba iče avtorad, mugažo Petroskoin suomalaiž-ugrilaižen školan openikad, runoilii Oleg Mošnikov da prezentacijan vedäi, Montes-teatran aktris Galina Baburova.
Kacujile tuli mel’he "Sima nevinosima"- da "Randaine" -pajogruppiden muzikaližid ezitusid-ki.
Tutabad äjile vepsläižile runod da mugažo uded runoilijoiden tegod keratihe ühthe kirjaha.
Se sai "Kuldaižed sanad"-nimen.
Runokogomuz om jäl’gmäine painduz sures kirjoiden serijas, mitte sündui Karjalan Rahvahaližen politikan ministerstvan rahatugel da Juminkeko-fondan surel abul.
Prezentacijale tuli suomalaine kirjutai da Juminkeko-fondan pämez’ Markku Nieminen.
Ičeze ezituses hän sanui, miše hot’ kirjoiden serii om jo loptud, Juminkeko-fond radaškandeb edemba vepsläižidenke, karjalaižidenke da suomalaižidenke, kudambad eläba Karjalas.
Markku Nieminen: ”Idei painda necen serijan tuli sišpäi melespäi, miše äi vozid ei olend aigaližiden klassikoiden kirjoid.
Nece serii zavodihe Belomorskan Karjalan prozakirjutajišpäi.
Olen hüviš meliš, miše necen serijan augotišespäi mäni aig, i nügüd’ om toižid-ki kirjailijoid, klassikoid, ozutesikš, om vepsläižid klassikoid.
Hö oma kazvanuded.
Serii zavottihe painda 2000-voziden augotišes, i siloi em voinugoi eskai meletada, miše meil linneb mugoižid lahjakahid vepsläižid kirjutajid.
No nügüd’ se om tozi”.
”Karjalan literaturan klassikad”-serijas om Ortjo Stepanovan, Jaakko Rugojevan, Pekka Perttun, Vladimir Brendojevan, Lea Helon da äjiden toižiden tutabiden Karjalan kirjutajiden kirjoid.
Vepsläižehe runokogomusehe om pandud klassikoiden Nina Zaicevan da Nikolai Abramovan parahimid runoid.
Runoilijad uskoba, miše kirj löudab ičeze lugijoid.
Nina Zaiceva: "Kirjaha om ottud Nikolai Abramovan kaikenlaižid runoid.
Nene oma runod äjiš kirjoišpäi.
Kut tö tedat, hän om tehnu seičeme kirjad vepsän da venän kelel.
Runod om kätud estin, vengrian, komin kel’he.
Kirjaha om ottud minun-ki poem vai epos «Virantanaz»".
Vepsläine kirjkel’ om nor'.
Se om sündunu enamba kaht kümned vot tagaze.
No kacmata sihe nügüd’ vepsän rahvahal om ičeze bohat literatur.
Erased vepsläižed runoilijad kirjutaba venän kelel, heiden runod kätas vepsäks.
Mikš om tärged kirjutada maman kelel, iče vepsläižed sel’genzoitaba muga: Nikolai Abramov: ”Ühten kerdan kirjištos oli vastuz, kus minä lugin kirjoid.
Üks’ ak küzui minai: "Kenen täht sinä kirjutad?
Vepsläižid om muga vähän!
Ken lugeškandeb nenid runoid?
Ei-ik paremba kirjutada venäks?".
Minä vastha sanuin: "Kitajalaižed voiba muga sanuda venänikoile – teid om muga vähän, kenen täht tö kirjutat?".
Ei ole surid vai penid rahvahid.
Jumal muga meile andoi – toižid om enamb, toižid om vähemb”.
Jelizaveta Haritonova: ”Vepsläine litertur om nor’.
Armas Mišin konz-se sanui: vaiše armastuz ičeze kel’he käski lujas äjile otta pirdimen kädehe i zavot’t’a kirjutada maman kelel”.
Ku uskta runoilijoile, ka runod pigemba sünduba hengen kibuspäi da jügedoiš melišpäi.
Om taht uskta, miše tuleb aig tob vepsläižile runoilijoile vaiše hüvid melid, i niišpäi mugažo sündub völ äi kuldaižid sanoid.

Täl vodel Änižröunan vepsläižed školad pranuičiba jubilejad – niile täudui 210 vot.
Kahtes sadas vodes vepsläine openduz om vajehtanus.
Tal’vkun 11.
päiväl Karjalan Rahvahaližes kirjištos mäni konferencii, miččel pagištihe opendusen polhe.
Neche konferencijaha ühtniba enččed da nügüdläižed vepsän kelen opendajad, kudambiden elo om sidotud vepsän kelen opendusehe vai vepsläižen kul’turaha.
Konferencijan kut i tobjimalaz avaiži Šoutjärven vepsän rahvahan hor.
Se pajati ičeze pajoid ilokahašti, mi abuti jogahižele konferencijan ühtnikale täutta ičtaze energijal da ladidas oiktale melele.
Konferencijan vedäjan oli Rahvahaližen politikan ministerstvan varapämez’ Jelizaveta Haritonova.
Vepsän kelen opendusen istorii om lujas pit’k, konferencijal oli äi ezitusid.
No kacmata sihe, aig mäni heredas.
Nel’l’ časud lendiba hotkas, sikš ku kaikile, ken kerazihe kirjištoho, nece tem oli aktualižen da melentartuižen.
Paiči sidä konferencijal oli hüvä da südäimeline il’mišt.
Sil eziniba aigvoččed-ki ristitud, kudambad völ muštaba, miččen openduz oli ende.
Hö voiba starinoita ezmäižiden opendajiden da školiden augonpanijoiden polhe.
Nored opendajad starinoičiba siš, kut nügüd’ radab vepsläine škol, midä tehtas opendusen kehitoitandan täht da miččed sured vajehtused tegihe neciš pitkäs aigas.
Paiči vepsän kelen opendusen istorijad, konferencijal pagištihe opendusen formiden polhe da kaks’keližuden polhe.
Nene temad oma lujas aktualižed da tarbhaižed nügüd’, konz kaikes mirus pagištas ičeze rahvahan da kelen kaičendas da kehitoitandas.
Paiči opendajid konferencijal ezitusidenke eziniba tedomehed da erazvuiččiden organizacijoden ühtnikad.
Pagištihe vepsän literaturas, kelen kävutoitandas.
Nügüd’ Änižröunas vepsläižiden tradicionaližes elotahos om koume školad, i jogahižes niišpäi opetas vepsän kel’t.
Tarbiž sanuda suren spasibon kodikelen opendajile – niile ristituile, kudambad navediba ičeze kel’t, kudambita meiden kel’ ei kaičenuižihe nügüdehesai.
Hüvä om se, miše školaha opendamha lapsid vepsän kel’he tuleba nored-ki opendajad.
Se azj, miše nored ristitud meletaba ičeze kelen polhe da el’gendaba sen kaičendan tarbhudes, ihastoitab vanhan sugupol’ven südäimid.
Nece andab kaikele vepsän rahvahale toivod vepsän kelen tulebaha aigaha!

Petroskoiš oli tehtud seminar, kus opetihe pirdamha komiksoid.
Seminar tehtihe jo toižen kerdan.
Nügüd' se kerazi 13 mest.
Üläopenikad, opendajad, lapsiden päivkodin radnikad tuliba seminarale, miše opendamhas uzihe mahtoihe.
Seminaral ei olend tärged, mahtad-ik sinä pirtta vai ed.
Kaikutte tulii sai ičeze täht hüvid tedoid da mahtoid.
Seminar zavodihe istorijaspäi, mi om komiks da kut se pidab pirtta.
Mi om komiks i kuspäi se tuli?
Komiks-sana kätas anglian kelespäi kuti “ilokaz” (comic).
Komiks – nece om starin kuviš.
Niiš literatur da pirdandtaideh sulaba ühthe žanraha.
Ezmäižed komiksad oli paindud 120 vot tagaze New-Yuork Journal-kulehtesehe.
Nece oli čomid kuvid i pičuižed starinad rohktoiš mehiš da heiden suriš tegoiš.
No komiksoiden istorii zavodišoi aigemba.
XVIIIvoz’sadal William Hogarth pirdi politižid karikaturoid.
Nece oli mugažo todesine komiks: kuviden kogo, miččes oli üks’ mel’.
Jo XIXvoz’sadal komiksad tegihe lujas popul’arižikš.
Siloi oma sündnuded gerojad Superman, Betman, Hämähoukmez’, Donald Duck, Mickey Mouse, Amerika-kapitan da toižed.
Kaikutte laps’ tedab nenid nimid nügüd’-ki.
Kuvad lendaba paginad!
Seminarad vedi Suomen pirdai Sanna Hukkanen.
Hän om todesine mahtai komiksoiden tegemižes.
Sanna om tehnu ičeze radon lujas hüvin: kut om tetpas, ei kaikutte mez’ mahtab pirtta, no jogahine ühtnik om pirdanu seminaran lopuks ičeze melentartuižen komiksan.
Sanna Hukkanen pirdab komiksad, miččed lendaba erazvuiččid problemoid vai ozutaba todesišt rahvahan elod, sen kul’turad da veroid.
Hänen kuvad koskeba temad afrikalaižiden elon polhe Suomes.
Iče hän kuverz'-se vozid eli Tanzanijas.
Nügüd’ hän vedäb kursid, kus opendab vähäluguižiden rahvahiden ezitajid da sebroiden ühtnikoid pirdamaha komiksoid.
Sanna Hakkunen: ”Minun melen mödhe, molembad seminarad, kut sulakus, muga redukus-ki mäni lujas hüvin!
Seminaral oli hüvä mel’ il’mas i kuvad oliba lujas čomad, niiš oli letud äi tärktoid temoid, niiš, minun melen mödhe, om äi väged!
Nügüd’ toivon, miše ned linneb ottud radho, ozutesikš, ezitusil, lugendlehtesiš i muga edemba.
Toivon, miše äjad voiškandeba lugeda niid.
Siloi komiksad voiba painastada meiden ühthižkundaha.
Toivon, miše ned nostataba, lendaba paginad!
En völ teda tulebiš seminariš.
Täl kerdal minai oli rahatugi vaiše nenihe kahthe seminaraha.
Uzid seminarid kaken-se planiruidas, necil kerdal tulijoid oli enamba, mi varastim”.
Pened kuvad – sur’ tego Tehtud komiksad linneb paindud ühthe kirjaha.
Ilokahad kuvad, melentartuižed starinad ei jätkoi tühjan südäimenke ni üht mest.
Kaikutte löudab istorijan hengen mödhe.
Kirj kätas suomeks da venäks.
Penikaižed kirjad kuvidenke voiškandeba lugeda päivkodin lapsed, školiden da universitetan openikad, kaik, kelle om melentatušt nece azj.
Komiksoiden tegijad toivoba, miše kirj andab hüvid melid lugijoile.

Kül’mkun 21.
päiväl Petroskoin sures möndkeskuses mäni Kundaližiden socialižiden organizacijoiden avaitud uksiden päiv.
Ned organizacijad tegeba projektoid, miččed om sidotud keskrahvahiden ühthižtöho, mail’man, kul’turan da kožmusen tegemižehe.
Sen ozutelusen tegijoin oli Karjalan valdkundaline ArtŠat’or-organizacii, miččen radon päazjan om kul’turtradicijoiden udessündutamine.
Ozuteluz möndkeskuses oli tehtud Karjalan Rahvahaližen politikan ministerstvan abul.
Sen päivän tegendaha ühtniba Karjalan valdmehed, rahvahaližiden kundaližiden sebroiden ühtnikad, erazvuiččiden fondoiden ezitajad, biznes-sebrad, lehtmehed, tele- da radioradnikad da Karjalan eläjad.
Čomil pajoil necen ozutelusen avaiži Inkeri-hor.
Sid’ ičeze sanoidenke ezini Karjalan Rahvahaližen politikan ministerstvan pämez’ Andrei Manin.
Hän toivoti jogahižele organizacijale kehitoitust da tuged.
Hän sanui, miše mugoižil azjtegoil om lujas sur’ znamoičend, ved’ ningoižed vastused ühtenzoitaba rahvahid, abutaba niile tehta ühthižradod da tundištoitusid toine toiženke.
Sikš ku azjtego oli tehtud sures möndkeskuses, paiči iče organizacijoid da sebroid sihe kerazihe lujas äi rahvast, lidnan eläjid.
Erased tuliba sihe, sikš miše teziba neciš azjtegos, toižed oliba muite siričimänijoin, kudambile oli melentartušt, midä tegesoi sigä da kuspäi om muga äi rahvahid čomiš da melentartuižiš sädoiš.
Azjtegon täht oli jagatud sur’ taho, miččehe mülüiba kaik organizacijad.
Jogahižel sebral oli sija, miččel hö ozutiba ičeze sabustusid da tavaroid.
Ned oliba kirjad rahvahan vai sebran polhe, erazvuiččed muštlahjad, azjad, miččed oma necen sebran päerigoičusen.
Muga, ozutesikš islamalaižiden sebr ozuti kaikile ičeze Koran-pühäkirjan.
Sebran ühtnikad pirdiba jogahižen tahtnikan käzile popul’arižid nügüd’ mehendi-poimetišid.
Gruzialaižed da litvalaižed kargaižiba ičeze rahvahaližid karguid, karjalaižed eziniba muštlahjoid da literaturad ičeze kelel, a karjalaižed üläopenikad ozutiba kaikile, kut tarbiž tehta karjalan rahvahan flag.
Se oli kebn, no lujas melentartuine da hüvä azj, ved’ ei kaik Karjalan eläjäd tedaba, mitte om karjalan rahvahan flag.
Sigä oli äi möndsijoid-ki, kus ristitud ezitiba miččid-se laukoid vai möiba ičeze käzil tehtud tehmusid.
Ei sa unohtada meiden rahvahaližiden organizacijoiden polhe.
Vepsläižid eziti Vepsän kul’tursebr da norišton sebr ”Vepsän vezad”.
Neiččed ozutiba melentartuižed kaikile vepsläižile tutabad fil’mad kut ”Sel’ktas vedes kala kokib”, ”Vepsläižen pertin südäin” da ”Živatad vepsläižiden elos”.
Jogahine ristit voi tulda da kacta niid.
Mugažo ristitud voiba tundištadas vepsän literaturanke da lehtišton painusidenke, ostta magnitoid da počtkartaižid.
Melentartuižen ei vaiše lapsiden, no aigvoččiden-ki täht oli vepsläižen tätüižen tegemine.
Neciš mastar’- klassas jogahine tahtnik voi tehta tätüšt ičeze täht vai läheližile ristituile.
Voib olda, kaikid "magukahamban" palan oli muga nimitadud "Keitäjiden tora", miččehe ühtniba erazvuiččed Petroskoin kafed da restoranad.
Joga ühtnik ozuti ičeze sömišt tulijoile ristituile.
Hö voiba mujada sidä da änestada siš sömižes, mitte tuli hänele mel’he enamba kaikid.
Tarbiž sanuda, miše neche azjtegoho mugažo ühtniba kafed da restoranad, miččed eziniba erazvuiččiden rahvahiden sömišt.
Lopus pidab sanuda, miše se oli lujas tarbhaine azjtego.
Hüvä om, miše sen tegemine oli tugetud, ved’ kaiken aigan om lujas tärged teta toižiden rahvahiden da kul’turiden polhe, a ei muite teta sebroiš, miččed oma meiden valdkundas.
Tarbiž sebrastada toižiden rahvahidenke da sebroidenke, tundištadas niiden kul’turanke, veroidenke da radonke, jagadas toine toiženke mahtištol da tedoil.
I, voib olda, ku muga linneb kaiken aigan, sid’ kaik ümbri meiš tegesoi parembaks.

Necil vodel tal’vkun augotišes Moskvas da Moskvan agjas mäni ezmäine Pohjoižen, Sibirin da Edahaižen Päivnouzman igähižiden vähäluguižiden rahvahiden norišton forum.
Se oli lujas tärged azjtego igähižiden rahvahiden norišton täht.
Kaik norišt, mitte ezitab Venäman igähišt vähälugušt rahvast, voib necil azjtegol tundištadas toine toiženke, vajehtadas rahvahan kaičendan da kehitoitandan mahtištol da tedištada uzid melentartuižid da tarbhaižid azjoid siš.
Nügüd’ mail’mas kaik enamba pagištas ičeze rahvahas, ičeze sugus, keles da rahvahudes.
Ristitud arvostaškandeba ičeze jurid völ lujemba da ladiba kehitoitta ičenašt kul’turad da kel’t, hö tahtoiba ozutada kaikile, miše hö oma toižed, ei kuti kaikutte ristit, miše hö oma üksjaižed.
Sihe voib vaiše ihastuda.
Ved’ kaik enamb rahvast meiden mal kadob, ristitud konz-se unohtiba ičeze juriš, da nügüdehesai äi rahvahid tegeškanzihe vähäluguižikš.
Kaik tedaba, miše norišton käziš om kaik, i mugoižen aktivižen norišton täht oli tehtud nece forum!
Forum jatkui 5 päiväd, sen aigan ühtnikoile oli tehtud sur’ da melentartuine programm.
Ei olend ni üht minutad, miše lebaitas, kaik openzihe da radoiba napernas.
Jogahižen päivän ühtnikoile tuleskeliba erazvuiččed tetabad ristitud politikan da ekonomikan miruspäi, hö tedaba ičeze azjan lujas hüvin, sikš hö starinoičiba norištole kut tarbiž rata, midä pidab teta da tehta ičeze rahvahan kaičendan täht.
Tuleskeliba tutabad sportmehed-ki da tv-vedäjäd, kudambad ičelaze ozutesel ozutiba, miše kaik om meiden, norišton käziš, miše tarbiž uskta ičeze radoho da vägihe.
Mugažo joga päiväl oliba ištundad, miččil ühtnikad jagoihe ičeze mahtištol da diskutiruiba aktualižid küzundoid.
Pidab sanuda, miše niken ei tahtoind eskai lebaitas, ved’ kaik openduz, kaik lekcijad da ištundad oliba mugoižed melentartuižed da tarbhaižed.
Forumaha kerazihe läz 40 erazvuittušt rahvast enamb ku 28 Venäman agjoišpäi.
Nored ristitud löuziba uzid sebranikoid da ühthižradnikoid jogahižes Venäman agjaspäi, se om čudokast!
Mail’mas om erazvuiččid rahvahid erazvuiččiš man agjoiš.
Ken-se heraštub homendesel, a ken-se necil aigal vaiše vereb magadamha, kaikuččel om ičeze irdnägo, mitte erineb toižišpäi, no kaiken-se meil om üks’ ühteitte azj, mitte ühtenzoitab meid.
Se azj om mugoine tärged, miše om tundmuz, miše kaik mö olem ühten azjan palad – kaik mö navedim ičeze rahvast, tahtoim kaita necidä da tegem kaiken sen täht!

Tradicionaline vepsän rahvahan elo (Традиционный образ жизни веспов) – mugoine nimi om foto-ozutelusel, mitte om todud Karjalaha Piterišpäi.
Fotokuvid ehtiba nähta Petroskoin eläjad, a nügüd’ ned om todud vepsän male.
Šoutjärven etnografine muzei möst rigehtib ihastoitta adivoid uzil azjoil.
Jo toižen kerdan kohetud muzejas om avaitud foto-ozuteluz.
Nügüdläine ozuteluz om todud Piterin etnografižes muzejaspäi.
Sigä kaitas läz 1200 kuvad, miččed om tehtud vepsän mal sada vot tagaze.
Parahim fondan pala nügüd’ ozutadas meiden mal.
XX- voz’sadan augotišes äjad tedomehed ajeliba tedištuzmatkoihe, Venäman öbokale, suomalaižugrilaižiden rahvahiden elotahoze.
Hö keraziba etnografižid materialoid.
Tedomehed Zinaida Malinovskaja, Nikolai Rozov tegiba äi fotokuvid ičeze tedomatkoiš.
Äjad niišpäi mö voim nähta nügüd’.
Fotokuviden keskes, kaikid vanhembad om tehtud vozil 1902 da 1908.
Niiden tegijad oma J.
L’ackii da A.
Batalin.
Ezitadud fotod kuti sirdäba meid männudehe voz’sadaha.
Enččid käzitöid, eloradoid, pertid...
Äjad nägištiba kuviš ičeze kodiman tahoid, tutabid ristituid.
Naku om padanik, a sid’ om kündai pöudas, toižes – sur’ kanz pičuižespäi vanhazasai...
Kuviš voib nägištada, kut rahvaz sädihe, midä radoi, miččiš pertiš eli.
Natalia Anhimova: "Meile lujas om mel’he se azj, miše mö voim nähtta vepsläižed rožad.
Kuviš om norid mehid, om-ki vanhoid ristitud.
I nece om lujas hüvä.
Lujas čududeli kuva, miččes mö nägem meiden muzejan.
Foton tegii andoi kuvale Kulakon pert’-nimen.
Se oli tehtud vodel 1935.
Siloi nece kulak-termin kävutoittihe.
Fotokuviš mö voim nähtta sen, midä meiden elos ei jo ole.
Mö kadotim erasid azjoid.
Ozutesikš, fotoiš nägem aitoid, erasid radoid.
Nece ozuteluz andab kacujile kuti lasketas, süvetas proidnudehe aigaha".
Nügüd’ muzejan radnikad radaba projektas, miččehe om tulnu äi uzid melid da azjoid.
Rad jo zavodihe da jatktasoi.
Ozutesikš, nügüd’ monoblokihe, miččed radaba jo amu muzejas, nügüd’ om pandud uzid fotoid da tedoid.
Mugoižiden kompjuteroiden abul kaikutte tahtnik voib tedištada vepsän man istorijan polhe, kacta fotokuvid, kundelta pajoid.
Mugažo projektan mödhe planuitas painda uzid kirjoid.
Ned starinoičeškandeba nügüdläižes elos vepsläižiš küliš.
Miččed ned oma, tedištam jo pigai.
Fotokuvad linneba muzejas kaks’ kud.
Sen jäl’ges ned linneb oigetud toižihe Karjalan muzejoihe.

Mö paksus kulem mugoižen muštatesen: ”Kut vasttad Ut Vot, ka muga mänetad-ki!”.
Om tetab, miše vepsläižed-ki ende uskoiba – praznikan ezmäine päiv om noidasine.
I kaik, midä tegesoi necil päiväl, voib tošttas udel vodel.
Sikš Raštvoiden da Uden Voden ezmäižel päiväl ei sand antta verhile ristituile nimidä pertišpäi.
Se znamoiči kadotust tulijal vodel.
Ende pidi, miše Raštvoin da Uden Voden stol oliži täuz’ sömäd.
Lugetihe, miše ku necen aigan stolal linneb äi magukast, ka se tob pereheze bohatust.
Södihe nenil praznikoil mugošt-žo sömäd kut toižil-ki praznikoil.
No Uden voden da Raštvoiden aigan kaikele ližaks pašttihe kaurigoid –kehkeroid rugižleibid da surinkašad - ozrpudrod.
Rugižleibäl oli sur’ znamoičend.
Se venui stolal Ristmihesai.
Sid’ leibäd södihe da söttihe sil kodiživatoid, miše ristitud da živatad oližiba tervhed tulijal vodel.
A ozrpudrod keskön lahjoičiba Pakaižele.
Kalages, Toižeges da Kaskezas emägad padanke lähtliba pordhile, tacliba pudrod luzikoil nelläha polehe da pagižiba: ”Pakaine-lakaine!
Sö kaš!
Ala palenda meiden vil’l’ad!”.
Pašttihe magedoid pirgoid-ki.
Pirgoiden keskes üks’ oli solanke.
Necidä pirgad nimitadihe ozanpirgaks.
Lugetihe, miše neižne vai priha, miččile ehtlongel putub solakaz pirg, läheližel aigal lähteb mehele vai naib.
Ühtejiččiden veroiden da tradicijoiden keskes Uden Voden da Raštvoiden praznuičendas oli sur’ ero-ki.
Raštvoid lugetihe voden toižeks praznikaks žnamoičendan mödhe Äipäivän jäl’ghe.
Raštvad oliba tärktembad Ut Vot.
Kanman Raštvoid da praznikan ezmäižen päivän ei sand kävuda besedoile da arboida.
Raštvad tarbiž oli praznuita perehes, siloi ei mändud adivoihe.
Ezmäine tähtaz taivhal znamoiči praznikan augotišt, perehed ištuihe praznikaližen stolan taga.
Kanman Raštvoid verdihe magadamha aigoiš, miše ehtta homendesel Raštvoiden loičendale pühäkodihe.
Sen jäl’ghe pohjoižvepsläižiden eländtahoiš pertihe tuleskeli ristan rahvaz.
Tuldes pertihe, se pajati hengeližid pajoid, ülenzoitiba Iisusad.
Pertiden ižandad andoiba heile sömäd lahjaks.
Zavottes toižel päivälpäi vepsläine norišt kävuškanzi besedoile.
Neiččed paštoiba pirgoid.
Sid’ pirgoid kävutoitiba arboidusiš.
Söndan jäl’ghe oli vändoid, karguid da pajoid.
Sünduman aigan besedoile tuliskeliba aigvoččed-ki ristitud.
Kaik ilo zavodihe, konz besedale tuleskeliba ristitud, kudambad sädihe čiganoikš, pakičijoikš, saldatoikš, kolijoikš, kondjikš, heboikš, kurgikš.
Nenid ristituid nimitadihe čudilkoikš, bukoikš, kudesoikš vai kuhl’akoikš.
Tuldes pertihe, čudilkad kargaižiba, vändiba balalaikal vai garmonil.
Hö pagižiba vähän, miše heiden änid ei sand tundištada.
Ku čudilkad tundištadihe, hän ozuti modon i voi išttas stolan taga.
Sünduman aig lopihe Ristmil.
Usktihe, miše Ristmiden kanun oli varukahan.
Se oli paganoiden olijoiden päiv.
Sikš necil päival kävutadihe erazvuiččid kaičendveroid.
Ristmin papid tegiba vet lähtkes pühäks.
Neciš vedes ristitud kül’bihe, miše päzuda grähkišpäi.
Mugažo pühäd vet todihe vädriš kodihe.
Vädrad pandihe Jumalan čogaha.
Pühäl vedel pestihe.
Material om ottud Irina Vinokurovan Традиционные праздники вепсов Прионежья (Конец XIX – начало XX в.)- kirjaspäi

Tuli uz’ voz’, ikun om hüdeges.
Taivastme tähthad sidomust kudodas.
Kudmaižen bembles Buruižed heläitas.
Tilližed hobedad tikkadas – tilläitas.
Tikkahtab tilline – lumuded langetas, venošti kargaitas, ku aigznamad lendeltas:  Sil’miš ned muhatas, hibusil – hoštatas, südäimes – värištas, kut sol hulil sulatas.
Kämnehe keradan buruižid, tilližid...
Elän kodirandaižes tünäs i heledas.

Sädat’ penzhan tal’vudem, Oksas – vilulinduižem, Čomas sädos, Rusttas paidas.
Armaz tuli adiv, Meile tal’ven ladi.
Minä lindun pert’he kucun, – tal’ven jäl’ghe lendab, kacub.
Meile jäti tomaižen, lumel – rusttan marjaižen.

Lumi, pehmed i vauged, Taivhaspäi lendab maha, Kuna-se peitäb jäl’ged, Hoštab, hut hobed raha.
Keväz’ – lähen jo sula, Kükseb lumen se pigai, Kezan tulend jo kulub, Muga elos om igän.
Voden aigad kaik nene Londusen lapsed oma.
Navetta midä enamb?
Kaikile armastust tomei.

Mamoi Van’oi-poiganke astuiba lumitedme lidnaspäi küläha.
Äkkid tuli vastha čoma naine vauktas pövus.
– Mamoi, kacu, mitte čoma tädi om!
Kuspäi hän om?
– küzui Van’oi.
– Ole hilläs, poig, nece om Tal’v.
– Kuna tö astut?
Lähtkam minunke adivoihe, vai varaidat mindai?
– küzui Tal’v.
– Tervhen, Tal’v.
Minä voin mända sinunke, vaiše ezmäi ven poigan babannoks.
Poig om völ lujas pen’, – andoi vastusen mam.
– Hüvä, minä varastan sindai täs, ala manita, – sanui Tal’v.
– Minä tulen pigai, – sanui mam da joksi küläha poiganke.
Bab jo varasti heid.
Hän segoi kürzkežad jäl’gmäižes jauhospäi, valoi sidä rehtläle, tegihe sur’ hul kürz.
– Tulgat pigemba, minun armhad!
Ištkatoiš stolan taga da mujagat minun kürzad.
Se om kuti läm' päiväine, – sanui bab.
– Minä völ nikonz en ole mujanu ningomad kürzad, – ihastui Van’oi.
Naine seižui kesk pertid vähäižen da sanui: – Sögaha Van’oi, a minei tarbiž lähtta, minä rigehtin.
Bab ei tahtoind pästta händast, vaiše mam avaiži uksen i kadoi vauktas uhos.
Naine astui tedme da prostihe ičeze pertinke.
Ka Tal’v-ki om lähen, tegihe völ vilumba da vilumba.
Siloi hän kulišti ičeze poigan änen: – Varasta, mamoi, varasta, Tal’v!
Minä toin teile kürzan!
Ei sa mända adivoihe lahjata.
Tal’ven pertiš om vilu, a baban kürz om läm’, da kehker, kuti päiväine.
Se lämbitab teid!
Tal’v kacuhti kürzaha da muhahti.
– Elägat, kevät varastagat!
A minei tarbiž leta Pohjoižehe, – sanui Tal’v da kadoi.
– Mamoi, mikš Tal’v ei otand minun kürzad?
– küzui Van’oi.
– Tal’v tahtoi, miše sinä söižid necen kürzan hänen tagut, – nagroi mam.
Van’oi ei el’gendand nimidä, vaiše surel tahtol söi magukahan kürzan.

2015.
voz’ toi vepsän rahvahan eloho äi melentartuižid azjoid.
Kaik ned tuliba eloho Vepsän kul’tursebran hüvän radon abul.
Toivom, miše uz’ voz’ tob ei vähemb satusid meiden eloho.
Om tulnu aig tehta männuden voden ühthevedod.
2015.
voden kaikid znamasižimbiš azjtegoiš johtutam teile ”Kodima”-lehtesen lehtpolil.
Znamasižed azjad Zavodihe 2015.voz’ Barencregionan igähižiden rahvahiden koumandel kongressal.
Se oli tehtud 4.päiväl uhokud Norvegian mal Tromsö-lidnas.
Vepsläine delegacii Karjalaspäi, Piterin da Vologdan agjoišpäi oli sigä mugažo.
Tal’ven lopus vepsän rahvaz sai čoman vestin, miše Vepsän kul’tursebran pämez’, tutab kaikile etnograf Zinaida Strogal’ščikova sai suren pauklahjan Estin man Toomas Hendrik Ilves pämehelpäi.
25-voččes rados vepsän kul’turan kaičendas da suomalaiž-urgilaižiden rahvahiden kehitoitandas Zinaida Strogal’ščikova sai Videnden klassan Maarjamaan ristan.
Keväz’ ihastoiti vepsläižid jo toižil hüvil azjoil.
Kaks’voččen remontan jäl’ghe avaitihe Šoutjärven vepsän etnografine muzei.
Mel’kinan pertin kohendradod loptihe, a muzejan honusiš avaitihe uz’ ozuteluz.
Johtutiba vepsläižed mugažo tutabas hüväntegijas, kupcas, aktivistas Mark Pimenovas, kudamb sündui vepsläižes Šokšposadas da tegi äi hüvüt petroskoilaižile.
Petroskoiš hänen muštoks kevädel pandihe uz’ muštlaud.
Se oli tehtud šokšulaižen ”babarmmujuine kvarcit”-kivespäi da riputadud pertin seinäle, kus eli Mark Pimenov.
210 vot praznuičiba voden lopus Änižröunan vepsläižed školad.
Severz’ vot tagaze heiden male tuli openduz.
Kalagen, Šoutjärven da Šokšun opendajad starinoičiba školiden istorijan polhe da niiden nügüdläižen elon polhe.
Sureks jubilejaks Petroskoiš tehtihe konferencii, kus letihe äi melentartuižid küzundoid.
Lapsile 2015.voz’ oli täuttud hüvil azjoil lapsile-ki.
Pohjoižvepsläižiš küliš pidätihe kaks’ sur’t lapsiden praznikad.
Ezmäks Šoutjärv’- posadas tehtihe muzikaline ”Pajokeraine”-festival’.
Se oli tehtud jo toižen kerdan da omištadud tutabale vepsläižele horeografale Vasilii Kononovale.
Sid’ susedas Kalag’-posadas jo koumanden kerdan mäni ”Vepsän sarn”- festival’-konkurs.
Tehtud Petroskoiš Kesk’rahvahaline ”Suomalaižugrilaine tranzit”-festival’ kucui vepsläižid lapsid edahaižes Vologdan agjaspäi.
”Kastkuine”-ansambl’ Borisovo-sudskoje-küläspäi, ozuti čomin vepsläižid karguid.
Jo äi vozid necen kollektivan vedäi om Ol’ga Smirnova.
Hän opendab lapsid vepsän kel’he školas.
Literaturan voz’ Sikš ku Venämal 2015.voz’ oli nimitadud literaturan vodeks, vepsläine mir oli täuttud uzil kirjoil da čomil literatur-vastusil.
Zavodihe voz’ literaturan praznikal Hanti-Mansiisk-lidnas.
Karjalaspäi sinna läksi tutab vepsläine runoilii, kirjutai Nikolai Abramov.
Praznikan aigan pauklahjoitihe tutabid kirjutajid Venämalpäi da mugažo verhiš maišpäi, tehtihe Dmitrii Mizgulinan tutaban runoilijan uden runokogomusen prezentacii.
Neche kirjaha tuliba Nikolai Abramovan da Ol’ga Žukovan runod.
Vepsläižid ezitiba Suomalaiž-ugrilaižiden kirjutajiden kongressal Vengrian man Badačon’tomailidnas Gul’čehra Polivanova, P’otr Vasiljev, Nikolai Abramov da Galina Baburova.
Hö starinoičiba vepsläižes literaturas da sen jügedusiš.
Literaturan voz’ ihastoiti vepsläižid uzil kirjoil-ki.
”Uz’ vepsän kelen školvaihišt”-billüten’an vepsän kelel kerazi Kodima-lehtesen pätoimitai Irina Sotnikova.
Uzištoitud školvaihištos om sanoid, miččed paksumba toižid ottas nügüdläižiš školiš vepsän kelen urokoil.
Ihastoiti vepsläižid jäl’gmäine vepsänkeline ”Verez tullei”-al’manah.
Sen lehtpolil om paindud ”Virantanaz”-eposan venänkeline kändmine.
Eposan tegii om tutab kaikile runoilii, tedomez’ Nina Zaiceva.
Venänkeližen kändmižen tegijan om tutab runoilii V’ačeslav Agapitov.
Völ suremban lahjan vepsän rahvahale tegi kaks’ vepsläšt klassikod: Nina Zaiceva da Nikolai Abramov.
Hö pästiba eloho ”Kuldaižed sanad”-runokogomusen vepsän kelel.
Kirjan prezentacii mäni Karjalan rahvahaližes kirjištos.
Prezentacijale tuli suomalaine kirjutai, Juminkeko-fondan johtai Markku Nieminen.
Hän pani äi väged, miše nece kirj tuliži eloho.
Lopihe literaturvoz’ Natalia Silakovan da Oleg Mošnikovan ”Kodiman vägi”-kirjan lähtendal vepsän kelel.
Projekto iden rad Kaikuččen voden Vepsän kul’tursebr pästab eloho fil’moid vepsän rahvahan polhe.
Tehtud 2014.vodel ”Sel’ktas vedes kala kokib”- fil’m starinoičeb vepsän rahvahan eloradon polhe – kalatuses, sen enččiš veroiš.
Fil’m ozutadihe muloi lidnas, vepsläižiš küliš, erazvuiččil kinofestivalil Petroskoiš, Piteriš,  Jekaterinburgas, Estin mal.
Semendkus ”Sel’ktas vedes kala kokib” tuli parembaks Surel ekologižel fil’mfestivalil Petroskoiš hüvän pähengen valičendas, a kül’mkus – Keskrahvahližel ekologižel ”Zel’onii vzgl’ad”-kinofestivalil Piteriš originaližes ekologižen teman starinas.
Täl vodel vepsän kul’tursebr pästi eloho nelländen fil’man vepsän kelel.
Sen nimi om ’’Paimnen torvut”.
Fil’man tegijad oma Larisa Smolina da Vladimir Slavov.
Fil’m starinoičeb vepsläižen paimendusen tradicijan kadomižes, enččiš paimniš da heiden tärktas radkalus – torvudes.
Fil’man tiraž om 300 diskad.
Se oigetas kaikihe vepsläžihe külihe, kul’turpertihe da školihe.
Vilukun 22.päiväl fil’m ozutadas Petroskoiš Karjalan Rahvahaližes kirjištos.
Jo toižen voden Piterin agjan vepsläižiš küliš tehtas vepsän kelen kursad.
Muloi abuti vaumita niid Vepsän kul’tursebr Petroskoišpäi.
Tahtnikoid opeta vepsän kel’t tehtas enamba.
Heiden keskes oma kut lapsed, muga aigvoččed da vanhad ristitud.
Kursiden täht Petroskoiš Vepsän kul’tursebran nored aktivistad tegiba ”Vepsän kel’”-openduzkirjan.
Sen tiraž oli 300 kirjad, a voden lopus läksi völ 2500 kirjad.
”Vepsän kel’”-openduzkirj tuli čomaks abunikaks ristituile, ked vaiše zavodiba opeta vepsän kel’t ani augotišespäi.
Petroskoiš vepsän kelen kursid necen kirjan mödhe zavodi vedäda Petroskoin üläopišton pästnik Kristina Strelkovič.
Jubilejad Vodel 2015 kaks’ vepsläšt mest Karjalaspäi praznuiči ičeze jubilejad.
90 vot täudui Polina Polikarpovna L’ovkinale Šoutjärvespäi, 80 vot – Jurii Mihailovič Mugačevale Šokšuspäi.
Ned ristitud oma lujas aktivižed, hö oma tehnuded lujas äi hüvid azjoid vepsän kelen da kul’turan udessündutamižes.
Polina Polikarpovna hätken radoi Šoutjärven päivkodiš, openzi lapsid vepsän kel’he.
Jurii Mihailovič oli üks’ ezmäižišpäi Vepsän kul’tursebran aktivistoišpäi, ken abuti kehitoitta vepsläšt kul’turad kut Petroskoiš, mugažo Šokš-kodiposadas.
Praznikad Avaiži Elonpu-praznikoiden tradicijad muloi Vidl-külä Piterin agjas, oti iniciativad Enarne ma-festival’ Piterin agjan Pöudon rajonas.
Elonpu-praznik pördihe Šoutjärv’-posadaha Karjalaha da sirdihe Päžjärv’-küläha Vologdan male.
Vepsläine norišt Vepsän kul’tursebran nored aktivistad muloi ühtniba Igähižiden rahvahiden Riddu-riddu-festivalihe Norvegian mal, Vähäluguižiden rahvahiden associacijan norišton kongressaha Moskvas, Etnokul’turižehe ”Kahten kul’turan pagin”-norišton lagerihe Kalugas, ”Kul’tursebroiden päiväd”-ozuteluz-jarmarkaha Petroskoiš.
Lopihe 2015.
voz’ čomal etno-ehtkoiččel.
Siloi eziniba erazvuiččed suomalaižugrilaižed muzikgruppad, siš lugus oli vepsläine Noidpajogrupp-ki.

Tal’vku om čudokaz ku.
Ved’ se om voden lop, aig Uden Voden da Raštvoiden edel.
Ristitud tegeba mänijan voden ühthevedoid, johtutaba hüvid azjoid, miččed oliba sil vodel, jätaba sihe pahoid johtutesid da varastaba Uden Voden čudod.
Kaikjal om praznikaline il’mišt, pertid da laukad om čomitadud erazvuiččil čomitesil, rahvaz ostab lahjoid sebranikoile da heimolaižile, meletab hüvüdes.
Sen il’mišton abutaba tehta mugažo erazvuiččed Uden Voden azjtegod, miččid vedetas kaikiš organizacijoiš, školiš da päivkodiš.
No muga om ei vaiše nügüd’, ende rahvaz uskoi neche noidasižehe aigaha, eskai enamba ku nügüd’aigaližed ristitud.
Niiden täht oli lujas tärged kut hö mänetaba necidä aigad Uden Voden edel da jäl’ghe.
Sid’ hö tegiba erazvuiččid veroid, miše udes vodes elo oliži hüvän da satusekahan.
Ku veslemba norišt mäneti aigad, sid’ paremba oli sen muga kuctud ”slavutnost’”, sid’ paremban oli tulii voz’.
Sen pohjan tal’vkun lopus Nuori Karjala- da Karjalan rahvahan sebroiden aktivistad jo jäl’geližen kerdan tegiba jogavoččen Ropivo – etno-ehtan, miččehe ühtniba tutabad kaikile suomalaižugrilaižed muzikaližed gruppad.
Tarbiž sanuda, miše necil vodel praznikan tegijad ühtenzotiba kaks’ azjtegod ühthe.
Ropivo – etno-ehtan edel oli Päiväine pezas – festival’.
Sil kaik tahtnikad voiba kargaita horovodoiš irdal, väta rahvahaližihe vändoihe da ühtneda erazvuiččihe mastar’-klassoihe.
Ozutesikš, hö openziba paštmaha sul’čnid, tehmaha karjalan rahvahan flagan da äi toižid erazvuiččid melentartuižid azjoid.
Kaik se proidi ühtes Petroskoin klubas.
Praznikale kerazihe äi ristituid, miše ihastuda, kundelta hüväd muzikad, kosketadas sebranikoidenke da muite hüvin mänetada aigad.
Kaik praznikan adivod voiba tundištadas karjalaižidenke veroidenke, arboidenke da vändoidenke.
Neiččed arboiba tulijaks vodeks, hö vediba paikan alpäi astjad predmetoidenke, mitte predmet putub – mugoine voz’ linneb.
Ken oti astjan renghanke – se mehele mäneb, kenele putui saharad – sil elo magukahan linneb.
Praznikan pähengin oliba vederistmiden akad da noidasine Sündü (karj.) Hö tegiba kaiken, miše nikenele ei olnuiži tuskukaz da kaičiba ei vaiše praznikaližen, no noidasižen-ki il’mišton.
Kut i tobjimalaz, Ropivo-etno-ehtale tuli äi lahjakahid muzikaližid sebroid.
Niiden keskes oli Ondrei – rep-muzikmez’, kudamb pajatab karjalaks, venänkeline Kuter’ma-pajosebr, tutab kaikile Ropivo-ehtan adivoile Sattuma-jouk da vepsläine Noid-pajosebr.
Kaik adivod ihastusiš da hüviš meliš kundliba nenid pajosebroid, kargaižiba da pajatiba pajoid ühtes.
Mugažo Čičiliušku – tätüteatr ihastoiti adivoid ičeze ezitusel.
Homendesel oli jo sügüz’line sä, irdal oli märg da hahk.
No praznikan lopuks irdal jo päni lunt, i sä äkkid tegihe tal’vesižeks.
Naku mugoine om meiden rahvahiden noidvägi!
Voib sanuda, miše praznik oli lujas melentartuižen da čoman.
Kaik kaimziba mänijad vot kaikiden sändoiden mödhe.
Praznikan tegijad da adivod uskoba, miše uz’ voz’ linneb ilokahan da ozakahan kaikiden täht!

Kerdan meiden redakcijaha kirjuti nor’ francialaine.
Hän sanui, miše opendab vepsän kel’t da hänele om melentartušt vepsän rahvahan kul’tur.
Nor’ mez’ pakiči abutada hänele kelen opendamižes.
Kirjeižišpäi sel’genzoitihe, miše Guillaume (muga händast kuctas) om lujas mahtokaz, i hänen vepsän kelen tedo om lujas korged.
Mö pakičim händast starinoita Kodimalehtesen lugijoile ičesaze, siš, kuspäi hän tedišti vepsän rahvahan polhe da kut hänele ozastui muga hüvin opeta vepsän kel’t.
Minun tundištoituz vepsän kel’he Minun nimi on Guillaume.
Minei om 36 vot, elän Francian Lyon-lidnas.
Se om čudokaz!
Homaičin, miše tal’vel mehiden da londusen elo om vastkarine.
Konz londuz magadab, lidn jorotab i likub...
Konz homendesel libun da mänen radole, nägen lidnad da sen eläjid: hö oma kuti murahaižed.
Ristitud mäneba sinna-tänna, rigehtiba metroho vai jokseba, miše ehtta avtobusale...
Irdad oma täuded rahvast, a mašinoiden jono om kuti vilikoičii kü...
Minä olen opendai.
Minä opendan latinan, grekan i francian kelid, miččid openzin universitetas.
Polestin minun dissertacijan latinan kelen polhe.
Konz nece rad oli jo loptud, minä voin opeta toižid-ki kelid.
Minä navedin löuta uzid sanoid, ladida el’geta niid...
Joga kel’ om üksjaine, kaikuččel kelel om erazvuitte muju, jogahižes keles om mehiden kuvadandoid.
Kerdan minun sebranik Pierre küzui minai: ”Tahtoižid-ik opeta suomen kel’t, minai om kaks’ grammatikad, voin antta sinei ühten.
Se kirj om lujas melentartuine”.
Sid’ lugin kirjan i ladin opeta suomen kel’t’, sikš miše se lujas erineb francian kelespäi i kelišpäi, miččid openzin ende.
Ezmäižes urokas oli pen’ tekst, se oli Yrjö Kaijärven runo, mitte tuli minei mel’he.
Nece runo oli čudokaz, no kel’ oli minei völ čudokahamb.
Sid’ lugin äi suomen kelel kirjutadud tekstoid, sikš miše tahtoin teta enamba necen kelen polhe.
Kerdan, ectes tekstoid internetas, löuzin tekstan, miččes pagištihe vepsän kelen i vepsän rahvahan polhe.
Minä en tedand nimidä siš.
Sid’ ecin i löuzin internetas enamaba tekstoid vepsläižiš.
Tedištin, miše om vepsänkeližid runokogomusid i grammatikkirjoid.
Ezipakičin kaks’ kirjad – ”Vepsän kelen grammatik” da ”Ičemoi lugemišt”.
Lugin niid.
Äkkid nägištin ühtel lehtpolel tekstan, mitte kosketi mindai: ”Olen mugošt mel’t, miše mail’man literatur voiži kadotada äjan, ku ei oliži ližanus sihe runoid minun rahvahan kelel.
Ved’ ned oma andnuded mugoižid runokuvid, miččid voib sauda vaiše minun kelen pohjal.
Tahtoižin uskta mamankeližen literaturan tulebaha aigaha”.
Sen jäl’ghe, tahtoin lugeda enamba...
i nügüd’ lugen jügedambid tekstoid.
Nägen, miše vepsän kel’ om lujas čoma i melentartuine.
Ližaks, minei om mel’he lugeda azjoid vepsän rahvahan i vepsän kul’turan polhe.
Minun vastuz vepsän kelenke oli ani mugoine.
Erašti, statj tegeb čomid azjoid...

Viž vot tagaze oli rohkaiduz udes tehta vepsän kelen kursad Petroskoin Rahvahaližiden kul’turiden keskuses.
No se ei ozaidanus.
Siloi kursad ei olnugoi popularižid.
Jäl’gmäižiš voziš tahtnikoiden lugumär opeta vepsän kel’t ližadui.
Männudel vodel udes oli taritud vedäda vepsän kelen kursid.
Neche azjaha surel tahtol tartui Petroskoin universitetan pästnik Kristina Strelkovič.
– Äjak ristituid nügüd’ kävub kursile?
– Kaikuččen kerdan om erazvuittušt.
Tobjimalaz – 7-8 mest.
Ühten kerdan tuli 11 openikad.
Om melentartušt, miše ristitud oma eri-igäižed.
Om meil Petroskoin universitetan üläopenik, kudamb tahtoib parembzoitta ičeze kelen tedoid, om meil kursil 80-voččed-ki mamšaižed.
Kursile kävujad oma üläopenikad, radnikad da pensiimehed.
– Om-ik jüged opeta kel’he eri-igäižid ristituid?
Nacein, kenele-se kelen opendamine andasoi kebnašti, kenele-se om jügedamb opetas.
– Minai om hüvä tirpand.
Voin äjak taht kerdoid voin sel’genzoitta üht azjad.
Paiči sidä minai om abunikoid.
Ned openikad, kudambad pigašti el’gendaba kaiken, abutaba toižile.
– Om-ik mugoižid ristituid, kudambad kävuba kaiken aigan?
– Ka, niid om 5 mest.
– Nece znamoičeb, miše 5 mest nece om minimum...
Vepsän kelen kursiden täht mugoine openikoiden lugumär om hüvä.
– Ka.
Paiči ezmäšt kerdad, konz kursile tuli vaiše koume mest.
– Oikti-ik minä tedan, miše sinai om mugoižid openikoid, kudambad tedaba vepsän kel’t da mugažo om niid, kudambad ei tekoi sidä?
– Oikti.
Om ristituid, kudambad tedaba vepsän kel’t, hö pagižeba heredas kelel.
No hö ei tekoi mikš pidab panda mugoižen vai toižen lopun sanaha.
Heile om melentartušt tedištada sidä.
Hö kacuba vepsän kelehe kuti toižes polespäi, tahtoiba teta kelen sistemad.
Om ristituid, kudambad pagižeba ičeze paginal.
Erasiden paginoiden lopud da sanad oma ani toižed, mi kirjkeles.
Minä en kel’dä heid pagišta ičeze paginal.
Sanun: ”Pagiškat, kut teile om enamba mel’he!”.
– Kuspäi ristitud tedištiba, miše nügüd’ Rahvahaližiden kul’turiden keskuses udes mäneba vepsän kelen kursad?
Kus oli tedotuz niiš?
– Siš minei lujas abuti Larisa Smolina.
Hän kucui ristituid Paginklubaspäi vepsän kelen kursile.
Toižed tedištiba kut-se ičeze tutabilpäi.
Meil om eskai mez’, kudamb ei voi kävuda kursile, minä jätan hänele tegendoid lehtesil, a hän tegeb harjoitusid kodiš da toskeleb niid tänna minei kodvimaha.
Minä nikonz en nägend händast, no äi kerdoid pagižin hänenke telefonal.
– Sinä lopid universitetan vodel 2014.
Tahtoid-ik sinä siloi, miše rad oliži sidotud vepsän kel’he?
– Ka, kaiken tahtoin opeta vepsän kel’he.
No el’genzin, miše minei linneb jüged löuta radod školas.
Radoin toižes poles, olin möjan.
Nece rad minei ei olend mel’he.
Sikš jatktan ecta tošt radod.
Muga minus tedištadihe, i kerdan Larisa Smolina tarjoiči minei vedäda kursid.
Minä olin ihastusiš.
Nece rad andab lujas hüväd kelen praktikad.
Ližaks, se om melentartušt minei.
– Oli-ik jüged johtutada kel’t?
– Ei olend lujas jüged.
Tartuin radho, i tedod iče pördihe pähä.
Erašti tegen vigoid, no se om sel’ged.
Toivon, pigai johtutan kaiken.
– Micčid satusid teil jo om?
– Kaik openikad jo hüvin voiba lugeda vepsäks, tedaba jo miččid-se grammatiksändoid.
Openikad oma tarkad, kaiken tegeba koditöd.
Surel tahtol hö kävuba kursile.
Meile anttas 40 minutad opendamižele, no mö paksus ištum časun i eskai enamab.
Openzim tervhensanoid, tegem erazvuiččid dialogoid.
Nügüd’ opendaškandem Perehen vaihištod.
Em rigehtigoi nikuna.
Opendam hilläšti, no hüvin.
Lugem runoid toine toižen jäl’ghe.
Andan ičein openikoile kundelta vepsläižid pajoid, vändam paksus.
Irina Fofanova Minä radan Rahvahaližes kirjištos.
Kursiden polhe tedištin ühthižradnikoilpäi”.
Ei amu tedištin, miše minun tatoin mam oli vepsläine, Šušt-küläspäi.
Minä vähän muštan baboid.
No om melentartušt – konz tulin kursile, kulištin vepsän kel’t, i minei näguihe, miše minä jo kulin sidä lujas äjan.
Kel’ näguihe läheližen.
Laps’aigan ištuin laval da vändin babanno.
Nacein, kut-se muštho om jänu vepsän pagin.
Erazvuiččil vepsläžil azjtegoil nügüd’ kulištin äi sanoid, miččid tedan babalpäi, no nikonz en meletand, miše ned oma vepsän kelespäi.
Mujan, miše se om minun kel’, se om ani läheline minei.
Muštištan, kut baboi paštoi kalitoid, tegi kislid da tošt vepsläšt sömäd.
Tuleskelen kursile surel tahtol.
Ned johtutaba minei minun baboid.
Ezmäi opeta kel’t oli lujas jüged, no minä naprin.
Marina Manina Olen sündnu Piterin agjan Vasil’koviči-küläha.
Sigä paksus kulin vepsän rahvahan polhe.
Iče olen venälaine, no minun mužikal om vepsläižid jurid.
Hänen rad tomoti mindai vepsän kelen opendamižehe.
Vepsän kel’ om mikš-se läheline minei.
Minei om mel’he vepsän rahvahan kul’tur.
Lujas tahtoin tedištada vepsläižiš enamba.
En žalleiče, miše tulin kursile.
Amu jo oli melentartuz’ sihe.

Vauktad lumitähthaižed lendliba vilus il’mas i lankteliba maha.
Ned katoiba mustid pöudoid da teid vauktal uudimel.
Ezmäižed lumitähthaižed vaiše kut lanksiba maha, sid’-žo suliba, sikš ku ma völ ei olend kül’mnu.
Ma oli märg i redu putui mužikan da neičukaižen sapkoihe.
Hö astuiba tedme külähä.
Mužikal oli fufaik päl da štanad jaugas, miččed oli pandud hromsapkoiden südäimehe.
Hänel päs oli furašk, miččespäi näguiba hahkad hibused.
Neičukaižele oli, nacein, kaks’toštkümne vot.
Hänel oli sinine kulu pal’t päl, jaugas oliba räzinsapkad, päs oli paik.
Neičukaine pidi mužikad kädes.
Erašti hän joksi edel mužikad da kacuhteli alahanpäi mužikan modoho.
Mužik ei tahtoind kacta neičukaižen sil’mihe.
Hö tuliba kaks’žiruižennoks pertinnoks i mäniba ezitanhale.
Heid vastsi tädi, kudamb muhazi ozutades kuldaižid hambhid.
Tädi sanui: ”Tulit lopuks!”
i vei heid pertin taga, sinna, kus oli verai tanhale, läz mittušt mal venui sur’ klejonk.
– Tütär, voib olda, seižud pordhidenno?
– küzui mužik hilläšti kacmata neičukaižehe.
– Ei, en jä!
– sanui mugažo hilläšti neičukaine i völ kovemba tabazihe tatan kädehe.
Kuldhambhaine tädi toi pertišpäi kauhan, vädran hulad vet da vauktan käzipaikan, mitte oli hahkal homendesel herekogon, heinän da labidoiden keskes kuti nevestan fat.
Muhaten, ”kuldhambhaine” amunzi vet vädraspäi, miše valada mužikan käzile.
– Tütär valab.
Nu, kažine, vala, – mužik kacuhti lopuks tütrehe.
A hän, kuti varasti sidä – kacuhti mugažo.
Mužik sai hodraspäi, mitte oli pandud sapugsärehe, veičen.
Neičukaine oti kauhan tädilpäi i valaškanzi kauhaspäi hulad vet surile da vägekahile tatan käzile.
Tat pidi kädes veičen, miččen tera lujas hošti.
Vilus vezi viluganzi pigai, puru lendi ülähäks, a neičukaine kactes veičehe da puruhu, sanui: – Om tal’veline samalduz.
Tat kacuhti hänen päle, varastades, miše hän sanub völ midä-ni, vaiše neičukaine seižui i kacui tatan käzihe, tat pühki veičen vauktaha käzipaikaha.
– Oled-ik vaumiž?
– küzui tat.
– Ka, olen vaumiž, tatoi.
Neičukaine pani vädran ištimele, mitte seižui läz seinäd da katoi sen käzipaikal.
– Varvoi, vedä bošak, – sanui mužik ”kuldhambhaižele”.
– Aleksejevič, mikš neičukašt opendad mužikradod tehmaha?
Oigenda minunnoks, minä opendan händast poimimaha, kudomaha, – sanui ak jo vedädes tanhalpäi vauktad, keritud bošakod.
Rauk živat, rižades surmad, bäläiži i tahtoi joksta emägalpäi.
”Kuldhambhaine” vedi živatan klejonkale.
– Harjenegha...
Minä en eläškande hätken, i midä siloi linneb?
Ken händast sötaškandeb?
Mamad-se ei ole, – Aleksejevič ripiti sil’mil, i hänen mododme joksi pičuine tippuine, mitte peitihe bardaha.
Aleksejevič tabazi bošakod sägus, – se bäläidaškanzi, kubaidaškanzi.
Tat taci hotkas sidä bokale.
Klejonk šobaidaškanzi bošakon al, mužik kingiti kombul bošakon ezižed jaugad, a neičukaine tabazi ičeze hibjal tagaižed jaugad.
Mužik kacuhti tütren päle i sid’-žo čapoi veičel bošakon kurkun.
Sid’ punoti bošakon pän tagana.
Rusked veri valui bošakon kurkuspäi.
Veri valoi lujas, a bošakon hibj likui kaik hillemba, i lopuks, heiti likuda.
Neičukaine pästi bošakon jaugad, vaiti mäni seinännoks, ištuihe kandole i kacui, kut tat nül’geb bošakon.
Neičukaižen mezimujuižiš sil’miš ei olend žalleičust, varaidust, kibud – ei olend nimidä.
– Kaik om!
– sanui Aleksejevič loptes radod i kacuhti neičukaižehe.
Neičukaine hüppähti, joksi pertihe i toi vädran da käzipaikan.
Tat pezi käded, sid’ pezi veičen, pühki sen käzipaikaha i pani tagaze hodraha, a hodran pani sapugsärehe.
Käzipaikan, miččel oliba verekahad läipad hän taci vädraha.
Neičukaine kacui tarkas käzipaikaha, jäl’ges sai sen vädraspäi.
Hänen sil’miš oliba kibu i varu.
– Spasib sur’, spasib, – sanui ”kuldhambhaine”, lihan keradan, a sinä ota, miččen tahtoid, lihasupal.
Ka, munad-ki ota, mö em sögoi niid...
Spasib.
Egläi minun prihad sebranikoidenke tuliba lidnaspäi lebupäivile, šašlikoid tegeškandeba, ka söba kaiken-ki tämbei,– i ak nagraškanzi.
Neičukaine lupištui, hänen huled säraidaškanziba, hän saupsi sil’mäd i kingitihe seinännoks.
Käziš hän pidi verekahan käzipaikan.
Aleksejevič pani hotkas paketaha lihasupalan, miččen ”kuldhambhaine” käski otta den’goiden sijas.
Pertišpäi haikosteldes läksi priha kaks’ metrad kazvol.
– Tervhen, – sanui hän Aleksejevičale.
– Mamoi, midä tarbiž kantta-se?
Sid’ hän nägišti neičukaižen.
– Aleksejevič, kac, mitte čoma neižne kazvab sinai.
Koskub-ik mamaha?
Mitte om nevest.
– Ota taz da mäne pertihe, – sanui mam käredas.
Sinei ei ole midä rata täs.
– Mamoi, sinä midä?
– priha el’gendamata kacuhti mamaha, Aleksejevičaha, neičukaižehe.
– Mit’oi, mäne jo, – heikahti ”kuldhambhaine” rehktes poigad sel’gha.
– Mamoi, midä rehkadse Minä en sanund nimidä.
– Kenele ed sanund nimidä, a kenele-se sanuid lujas äjan.
Sünduižem Sötai!
Ed- ik lähte?
Aleksejevič tuli neičukaižennoks, hän oli kuti kivi.
Tat siliti tütärt pädme, tervehti pälagehe, oti käziš – käzipaik lanksi jaugoihe.
Tat oti neičukaižen kädes i taluti tennoks.
”Kuldhambhaine” risti heid jäl’ghe i habi kubaites hulil loičeškanzi.
Neičukaine astui kuti robot, a tat astui pästtud pä.
A ak seižui i kaiken loiči.
Poig tuli hänennoks.
– Mamoi, mi neičukaiženke-se om ozaidanus?
– Midä, a nimidä ei ole hüväd.
Usloncad pageniba türmaspäi da tuliba heiden pertihe.
Hö ved’ eläba kordonal, ümbri om vaiše mec.
Aleksejevič-se oli lidnas läžundkodiš.
Usloncad-se otiba väges mamad i jäl’ges upehtoitiba, a neičukaine nägi kaiken necen.
Hüvä händast ei kosketanugoi.
Ei ehtnugoi, kense pöl’gästoti.
A enamba en teda nimidä.
A mitte oli neičukaine, nagroi kaiken, kuti mam, oho-ho...
– Miččed svoločid oma!
– priha kingiti ičeze nürkud muga, eskai sormed ročkahtiba.
– Tabatihe-ik heid?
– Tabatihe, vaiše hö paloiba pertiš.
Hüvä, miše ei olend nikeda pämehišpäi öl sid’ pertiš.
Sanutihe, miše elektrolanged süttuiba.
A voib olda, tütär aznoiči mamas.
– Mamoi, sinä nägid, miččed sil’mäd hänel oma?
– Miččed sil’mäd oma?
Sil’mäd oma mezimujuižed, miččed oliba mamal-ki.
Kac, Mit’oi, lunt-se kut paneškanzi.
Mitte tegihe hil’l’.
Vaiše Mit’oi ei ihastund lunt.
Hän kak muštišti neičukaižen sil’miš da neičukaižes, kudamb voib tehta mužikradoid.
– Sanuid, miše sil’mäd oma mezimujuižed.
Ei, hänel oma aigvoččed, tuskakahad sil’mäd.
– Mit’oi meleti.
– Voib olda, oma mezimujuižed-ki...
...Tat da tütär astuiba edemba kodihe.
Mam da poig seižuiba, heiden hardjod da päd oliba jo lumes, a hö kacuiba tatan da tütren jäl’ghe, kacuiba sihesai, kuni heid ei näguškandend.
Pigai redukaz te oli jo vauged , i kaik ümbri oli vauged.
Tozi, kaik oli puhtaz ümbri, lumi peiti kaiken redun kevädehesai.

Čomas tihedas mecas, penikaižes vihandas kuzes eli pičukaine ruzav karvakaz oravaine.
Hän tegi ičeze pertin jo kezal, konz kaik oravaižed valičiba pud kodin täht.
”Minä eläškanden tägä, neciš pičuižes kuzeižes.
Se om lujas mel’he minei!”
– sanui ruzav oravaine.
”No kut-žo sinä eläškanded mugoižes madalas pus?”
– küzuiba vanhad oravad, – ed-ik sinä teda, miše pertižen täht pidab valita korged pu, ved’ paremba kaiked eläda korktan pedajan oksaižel!”.
”Mikš muga?
– vastha küzui pičuine oravaine.
Ved’ nece kuzeine om kaikid čomemb meiden mecas!”.
Kutak sinä ed el’genda, miše mi ülemba sinä hüppiškeled, se paremba linneb sinei!
Ved’ pun al voib jokselta reboi!
Langetas puspäi pidab lujas tarkašti!”.
No pičuine oravaine oli nenakaz.
Völ se ei tahtoind tunduda varukogoks.
Ved’ hän oli rohked orav!
Oravaine zavodi pertižen sauvondad.
Hän kerazi mecad möto kaik, mi oli tarbhašt sen täht.
Hänele putui barbaižid, kuivid lehtesid da pedajiden käbuid.
Mecan tehudel, mitte vei külähasai, oravaine löuzi vanhan rusttan lentaižen.
Ken-se ristituišpäi, babukoiden keradajišpäi, kadoti sen mecha.
Oravaine hüppähti sijal: ”Mitte čoma om nece lentaine!
Se kožub minei!
Riputan ičemoi kuzehe, se čomenzoitab minun pertižen.
Ozav oravaine pördihe kodihe i zavodi radod.
Pigai hänen pertine kuzes oli vaumiž.
Täs oli läm’ magaduzsija barboišpäi da käbuišpäi, oli-ki peitsija, miččen hän tegi lehtesišpäi.
A kuzeižes ümbri hän riputi lentaižen.
Iče oravaine oli hüviš meliš: hänen pertine oli kaikid čomemb!
No vanhad oravaižed vaiše punotiba päd.
”Meletoi oravaine!
Kut hän ei voi el’geta, miše pertine nägui edahanpäi.
Mö olem pened živatad, meile pidab peittas...”.
Tuli tal’v.
Mec tegihe vauktaks.
Pud katoihe lumel, barboiš venui lumišoidad, pedajiden da kuziden käbud kändihe vauktoikš sädatesikš.
Kondjad, neglikod, mägrad venuiba magadamha ičeze uruihe.
Näl’ghižed händikahad da reboid jokseškanziba mecadme sömad ecmas.
Ühtel čomal päiväl, konz pakaine oli kova i lumi hošti päiväižes kuti hobed, oravaine lämbitihe kuzeižen oksiš.
Pakaine nukuti i pičuine oravaine uinzi mecan hillüdes.
Äkkid hän heraštui kovas juduspäi.
”Mi nece om?”
– ehti sanuda oravaine i hänen kuzeine lanksi male.
Oravaine kinktas tartui oksaha.
Hän ei tahtoind pästta ičeze kodikuzeižen.
Oravaine lujas navedi sen i ei tahtoind kadotada sen.
Hän kovas pidi oksas, saupsi sil’mäd varuspäi i varasti, mi linneb edemba.
A sil aigal kuz’ pandihe reguzile, i heboine vei sen kuläha.
Sigä rahvaz varasti čudokast praznikad – Ut vot.
Vihand kuzeine todihe pertihe, pandihe čogaha.
Honuz oli läm’ i vauvaz.
Oravaine avaiži sil’mäd.
Hän peitihe oksaižihe i hilläs ištui sigä.
Hän nägišti, kut lapsed ümbärziba kuzen.
Hö hüppähtiba ihastusespäi, kidastiba i nagroiba.
Üks’ neičukaine toi suren puzuižen.
Siš oli čomid šaruid, čudokahid bobaižid, hoštajid nabornikoid.
Oravaine nägišti mugošt čudod da čomut ezmäižen kerdan elos.
Lapsed zavodiba čomitada kuzed.
Se tegihe völ parembaks, mi oli.
Čomitadud lamoižil, bobaižil kuzeine nägui oravaižele sarnaližeks pertižeks.
”Nece om parahim pert’!
Midä sanuižiba toižed živatadad, ku nägižiba minun pertid!”.
Oravaine kacuhti surehe rusttaha šaruhu i nägui siš sur’t rusttad kärzad da mustad nenad.
Oravaine pöl’gastui i eskai lanksi oksalpäi.
Lapsed homaičiba šobaidust.
Kaik jokseškanziba kuzennoks i nägištiba, miše kuzen oksaižel ištub pičuine oravaine.
”Kut orav putui tänna?
Mö em homaičenugoi sidä!”.
Neičukaine kirgouzi: ”Mitte sinä oled čoma!
Todesine oravaine, sinä eläškanded meidennoks meiden pertiš!”.
Lapsed otliba oravaižen kädehe.
Se ei varaidand heid.
Ved’ se oli lujas rohked živataine.
Lapsed sötiba oravad semnil da pähkmil.
Ken-se lapsišpäi sanui: ”Praznuikaha orav meidenke Ut vot!
No praznikan jäl’ges meile pidab toda se tagaze mecha!”.
”Mikš?
Jose mö em voigoi jätta oravad kodihe?
Elägaha se meidenke!”.
”Em voigoi.
Oravaižele pidab eläda mecas.
Mec om-ki sen kodi.
Mecas om hüvä il’m da korktad pud.
Živatale om paremba eläda mecas”.
Uz’ voz’ läheni.
Lapsed veslas vastsiba sen.
Kargaitihe, pajatadihe, kehkerziba ümbri kuzes.
Oravaine hüppähteli oksalpäi toižele.
Hän oli ozakaz i vaiše konz kaik magaškanziba, oravaine johtuti ičeze oravadsebranikoid, kodimecad, sur’t mecan pallištod.
Toižel päiväl lapsed veiba oravaižen tagaze mecha.
Hö pästiba sen mectehudele i maihutiba sille kädel.
Oravaine hotkas hüppähteli tehudme.
Hän tezi kaikuttušt tägälašt kived, jogahišt tehut.
Nügüd’ hän valiči ičeze pertin täht kaikid korktemban pedajan, kuspäi händast niken enamba ei ota.

Täl vodel Kurban muzejan ohjandai da muite lujas hüväsüdäimeline naine Svetlana Jeršova praznuičeb jubilejad!
Svetlana Ivanovna Jeršova (neiččen familii oli Abramova) om sündunu vodel 1956 Piterin agjan Podporožjen rajonan Ladv-külähä.
Hänen kanz oli vepsläine, i Svetlana penespäi kuli i pagiži maman kelel.
Konz läheližes Kurb-küläs tehtihe lespromhoz i avaitihe uz’ škol, Abramovoiden kanz läksi elämaha sinna.
Svetlana mäni ezmäižehe klassaha jo Kurbal.
Školan jäl’ghe Svetlana lopi Pedagogižen institutan Piteriš da pördihe kodiröunale.
Vodelpäi 1977 radaškanzi opendajan Kurban školas.
Svetlana Ivanovna Jeršova radoi ičeze kodiškolas enamb 30 vot, i voiži rata enamban-ki, no vodel 2009 Kurban škol oli saubatud.
Ičeze openikoidenke Svetlana Ivanovna kerazi vepsläižiden kul’turan da elon školmuzei.
Konz škol saubatihe, muzejale oli löutud toine pert’.
Vodel 2010 Piterin agjan kul’turan upravlenii andoi Kurban muzejale Podporožjen kodirandan muzejan filialan statusan.
Vodel 2011 Svetlana Jeršova sai ičeze äivoččes rados vepsän kul’turan da kelen kaičendan täht ”Mirun pu”-premijan.
Sidä anttas estilaižes “Heimolaižiden rahvahiden programmas” nenile, ken om tehnu midäse hüväd ičeze eländsijal ičeze rahvahan täht.
Vepsän kul’tursebr Petroskoišpäi tugezi pakičendan antta sidä S.
Jeršovale.
Svetlanal om kaks’ last Vanhemb tütar Ol’ga eläb Petroskoiš, noremb Jevgenija – Piteriš.
Tütred, vävüd da vonukad ozateleba Svetlana Jeršovad sündundpäivänke!
Toivotaba hänele vahvad tervhut pit’käks igäks, väged da hüväd mel’t!
Meiden kalliž mamoi, baboi, lujas armastam sindai, lämmäšti sebadam da tervehtam!!!

Huba vest’: 23.
vilukud kanman ičeze 55-vottušt jubilejad koli tutab runoilii da lehtezmez’ Nikolai Abramov.
Ei ole tarbhut sanuda Kodiman lugijoile siš, kenen oli Nikolai Abramov, ei pida starinoita hänen arvtegoiški.
Ku sanuda vepsläižiš, ka ühten ezmäižišpäi tuleb päha Nikolai Abramovan nimi.
Hän oli ezmäižen runoilijan, kudamban töid oli paindud vepsäks.
Paiči sidä, Nikolai pit’kha oli Kodimalehtesen radnikan da eskai pordon aigad oli sen pätoimitajan-ki.
Oli...
Kut om jüged sanuda Nikolajan polhe männudes aigas.
Ved’ völ necen voden augotišes pagižim hänenke, kirjutimoiš.
Hän meleti praznikehtad ičeze jubilejaks.
Hänen planoiš oli praznuita 55-vottušt päiväd Karjalan Rahvahaližes kirjištos, kus hän radoi jäl’gmäižil vozil.
Erašti elo ei küzu meil meiden planoiš.
Tegihe muga, miše jubilejan praznuičendan sijas mö keradamoiš kirjištoho ehtale, mitte linneb omištadud Nikolai Abramovan muštole.
Ühtes intervjus Nikolai sanui: ” Konz olin völ pen’, kävuin mamanke kirjištoho.
(Mam siloi radoi puhtastajan kirjištos).
Nacein, sigä mel’düin-ki kirjoihe da literaturaha”.
Voib olda, runoilijoikš ei tehtte, runoilijoin sündutas.
Nikolai sündui vepsläižes Ladvkülas, mitte seižub ani Ojat’-jogen randal.
Se om tozi čoma külä.
Puttes Ladvaha kerdan, sündub taht pörttas sinna möst.
Sündutes mugoižes čomudes om jüged ei tehtas runoilijaks.
Nacein, henges kaik mö olem runoilijad, vaiše ei kaikutte mahtab panda ičeze runotust bumagale.
Elädes Petroskoiš Nikolai paksus johtuteli kodimas, konz oli voimuz, lebuaig – ka kaiken rigehti küläha.
Sigä tahtoi kävuda randadme, lämbitada kül’betin, söda mamoin magukahid pirgoid...
Nikolajan runodki om täuttud armastusel kodimaha.
Viž vot tagaze Nikolai Abramov paginas sanui Armas Mašinale: ”Meletan pörttas elämaha kodimale.
Kaik paksumba meletan siš jäl’gmäižel aigal.
Nügüd’ ved’ Internetan kal’t voib pagišta joga ristitunke hot’, miččes tahos eläd.
Minei om hüvä sigä, kodiküläs, ka ved’ kirjutajal ei ole tarbhašt eläda lidnas”.
Ei tulend eloho Nikolajan uništuz.
Hän koli edahan kodimalpäi, mamalpäi.
Pördihe kodiküläha kolendan jäl’ghe.
Nikolai Abramov oli pandud maha Ladvan kaumištol.
Erasid časuid hän ei eländ ičeze sündundpäivähasai.
Kerdan küzundaha ”Midä völ tahtoid ehtta tehta neciš elos?”
Nikolai muhazi da sanui: ”Minä olen ištutanu pun.
Ištutin penen kuzen läz meiden pertid minun Ladvkodiküläs.
Midä tarbiž tehta völ mužikale venälaižen muštatesen mödhe?”.
Ei ehtind hän naida, ei jätand jäl’gestajid.
Igäks hän jäb meiden muštho hüväsüdäimeližen, rehedan da ilokahan mužikan.
Nikolai Abramov tegi suren panendan vepsän literaturan kehitoitandaha.
Hänen runoid lugetas läz kaikuččel vepsläižel praznikal vai konkursal kut lapsed, muga aigvoččed-ki.
Männudel vodel matkan aigan Suomalaiž-ugrilaižiden kirjutajiden kongressale aeroportas hän kaiken kirjuti midä-se pidätes bumagad ičeze kombuil.
Nikolai sanui: ”Pigai vepsläižil linneb dramatine tö.
Minä jo tartuin radho, om erasid penikaižid kirjutesid...”.
Äjak Nikolai om kirjutanu ičeze rahvahale da äjak völ voiži kirjutada!
Nikolajan heng kaiken eläškandeb hänen runoiš!
Läz kaikuččen päivän meiden redakcijaha zvoniba da kirjutaba Internetas ristitud, kudambad ühtneba gor’aha, mitte om sidotud Nikolai Abramovan kolendaha.
Ristitud jagasoiš ičeze muštlotesil Nikolajas, johtutaba erazvuiččid istorijoid.
Äjad heišpäi tahtoiba jätta kirjutesid Nikolajan muštoks Kodima-lehteses.
Erašti kirjutada om kebnemba, mi sanuda...
SEPPO TUOMI, Lüdilaižiden sebran Ühtnik, fotokuvadai.
Minun sebranik Nikolai, om männu jo läz kümned vot, konz vastsimoiš ezmäižen kerdan.
Nece oli Kodima-lehtesen redakcijas Periodikapaindištos.
Sinä radoid siloi lugendlehtesen pätoimitajan.
Minä muštan, kut sinä said ihastust ičeiž radolpäi.
Sinun rad oli lujas znamasine vepsän kelen kehitoitandas.
Sinei oli tärged, miše vepsläižed saižiba uzištoid da tedoid azjtegoiš ičeze kodikelel.
Muga kel’ hilläšti udessündub.
Tezin, miše sinä oled lahjakaz runoilii.
Kirjutid vepsän kelel, no sinai oli čomid runoid venän-ki kelel.
Ližaks tegid kändmižid.
Necil radol oli sur’ znamoičend vepsän kelen udessündutamižen täht.
Nikolai, olid äipoližen ristitun!
Olid snimdud erzavuiččiš fil’mroliš.
Sinä arvostid mugažo naižiden čomut.
Sen taguiči olid žurijoukus erazvuiččiš missvoibištelendoiš.
Meil oli ühteitte melentartuz’.
Sinä olid professionaline mastar’ neciš azjas.
Sinä paksus tegid vepsläižiden da vepsän man fotokuvid.
Minä tegin lüüdilaižiden forokuvid, läz Kuujärved.
Minä sain äi hüvid nevondoid sinulpäi fotokuviden tegemižes.
Minä surel tahtol kävuin sinun kuviden ozatelusihe, i sinä mugažo olid minun fotoozutelusiš.
Nell’ vot tagaze abutid minei riputada kuvid, konz minai oli lüüdilainen ozuteluz Kondopogan kirjištos.
Äjän ajelin Karjaladme Helsinkin Lüüdiläine-sebran azjoihe.
Muštan starinan siš, kut tö tarkištelit ühtes lüüdilaižen runoilijanke Miikulanke runoid, miččid olit kirjutanuded.
Mikul tariči käta toine toižiden runoid ičeze kelihe.
Konz kacuid Miikulan runoid, ka el’genzid, miše niiš ei ole midä käta.
Se om-ki vepsän kel’.
Se ozuti, miččed läheližed oma vepsän da lüüdin keled.
Kävuim ühten kerdan ühtes sinun kodihe Vepsän mal.
Ozutid minei Ladv-kodikülän, mitte seižub Ojat’-jogen randal.
Sigä sinun armaz mamoi varasti meid da oli holiš meiš.
Sinä olid mugažo lujas hüvän poigan.
Tahtoid ühtes mänetada joudjad aigad Ladvas.
Ajelim mugažo susedkülidme vastmahas sinun äjiden sebranikoidenke.
Vidlas oli keväden praznik.
Nece kaik andoi minei äi melid.
Homaičin, miše sinun südäin om anttud vepsläižile da vepsän male.
Nikolai, tunzin sindai hüväsüdäimeližen, ilokahan ristitun.
Sured spasibod sinei, minun sebranik.
P’OTR VASILJEV, ”Svirskije berega”-sebran pämez’ Konz Podporožjas Nikolajan grob todihe prostimahas rahvahale, kibu minun katkaitud jaugas tegihe tirpmatomaks, se ei lähte nügüd’-ki.
Om jüged lühüdašti starimoita, miččen ristitun hän jäb minun muštho kaikeks igäks.
Minä navedin, konz Nikolai lugi ičeze runoid maman kelel, hän lugi niid kuti pajod pajati.
Nikolai nagroi i kucui ičtaze vepsän literaturan klassikaks.
Nece om tozi.
Hän oli armoikaz ristit, mitte mel’düi londusen da naižiden čomudehe.
Minä sanuižin, miše hän oli meiden kodiröunan jäl’gmäižen romantikan.
Hän oli adivoičetai ristit i todesine sädaimez’.
Minei om lujas mel’he Nikolai fil’mas, mitte oli snimdud kümne vot tagaze Kul’tura-telekanalas.
Nece oli fil’m “Pis’ma iz provincii”-ciklaspäi.
Siloi operatoran pakičusen mödhe mö kovas pakaižes koumašti čuklahtim lumehe kül’män kül’betin jäl’ghe da pagižim išttes räkäl ležankal, a fil’man lopus külän ehtan čomuz’ da Nikolajan ”Maid” -runo čomašti suliba ühthe...
IRINA SOTNIKO VA, Kodimalehtesen pätoimitai Minä radoin ühtes Nikolajanke enamb sečemed vot.
Neciš aigas mö tulim hüvikš sebranikoikš kacmata igäeroho.
Nece oli lujas hüväsüdäimeline ristit.
Hänen heng kaiken oli avaitud rahvahale.
Hänenke oli melentartušt pagišta erazvuiččihe temoihe, mo iloitelimoiš, nagroim.
En mušta, miše konz-ni Kol’a tuli radole pahas meles.
Han lujas navedi elod.
A enamb kaiked hän navedi ičeze armast külad.
Händast kaiken vedi sinna.
Hän lujas armasti ičeze mamad, Maria Aleksejevnad, i paksus starinoiči hänes.
Minei oli mel’he kundelta Nikolajad, konz hän pördihe küläspäi i starinoiči, kut hö mamanke kaveliba mecha babukoihe da marjoihe, kut hän käveli kalha, lambiti kül’betid…
A miččid čomid kuvid hän toskeli küläspäi!
Nikolai oli vajehtomatoman radnikan.
Hän openzi mindai äjihe.
Tehtes lugendlehtest andoi hüvid nevondoid, miččid minä nügüd’ muštan i kävutan ičeze rados.
Neciš sanun hänele sur’ spasib.
Mö kadotim ei vaiše hüvad radnikad, no lahjakahad-ki mest.
Erašti radol Kol’a lugi minei ičeze runoid.
Paksumba ned oliba küläs…
A oleskeli muga-ki, miše radol Nikolajal sündui uz’ runo.
I minei oli mel’he, miše minä in sen ezmaižen kundlijan.
Hänespäi läksi hüvä ristit i sebranik, lahjakaz runoilii…
Hän igäks jäb meiden südäimiš!
MARIA FILATOVA, Kareliatelenägudesen toimitai Tezin, miše Kol’a oli pahoin läžuškandanu...
Avaižin hänen runokirjan i lugetes kundlin hänen änen: “Minä kolen, konz langetas lehted, Kurged letasoi meriden taga.
Linneb pert’ minei laudoišpäi tehtud, Löutas kaumžomal kuivemban tahon.
Lankteb homencel ezmäine lumut, Jogen kül’mätab pakaine paha...
Miše enambad ei tehta hubut – Minä kolen i kaidase maha.
Minä kolen..
Vai ei aig völ kolda?”
”Ei aig, Kol’a.
Ala rigehti!”
– tuli taht kidastada hänele.
No voi-ik hän iče valita...
Minei ozaižihe rata Nikolajanke.
Sain lujas äi hüvid nevondoid, openzin hänel äjihe žurnalistan mahtoihe.
Muštan hänen tarbhaižid nevoindoid.
Jäl’gmäižen kerdan pagižin Kol’anke kirjan prezentacijal.
Siloi küzuin hänel: Kol’a, sanu, konz i kut sinai sünduba runod?
Neche küzundaha hän andoi vastusen, miše runod sünduba vaiše kibuspäi.
Konz ristitul kaik om hüvä, ka runoid ei linne.
Völ sanui minei, miše tahtoib kirjutada prozad-ki i tegeb jo ezmäižed haškud neciš rados.
Om lujas žal’, miše mö em lugeškandegoi jo hänen prozad da uzid runoid-ki, em voigoi pagišta hänenke, em sagoi nevondoid, em kundelgoi hänen starinoid kodiküläs, matkoiš da armhas mamas.
Om lujas žal’...
Minei ozaižihe rata Nikolajanke.
Sain lujas äi hüvid nevondoid, openzin hänel äjihe žurnalistan mahtoihe.
Muštan hänen tarbhaižid nevoindoid.
Jäl’gmäižen kerdan pagižin Kol’anke kirjan prezentacijal.
Siloi küzuin hänel: Kol’a, sanu, konz i kut sinai sünduba runod?
Neche küzundaha hän andoi vastusen, miše runod sünduba vaiše kibuspäi.
Konz ristitul kaik om hüvä, ka runoid ei linne.
Völ sanui minei, miše tahtoib kirjutada prozad-ki i tegeb jo ezmäižed haškud neciš rados.
Om lujas žal’, miše mö em lugeškandegoi jo hänen prozad da uzid runoid-ki, em voigoi pagišta hänenke, em sagoi nevondoid, em kundelgoi hänen starinoid kodiküläs, matkoiš da armhas mamas.
Om lujas žal’...

Nikolai Abramovan muštoks  Kuldoi Kol’a, kuna känditoi, Kuna sinä pigei säditoi, Neche tedmatomha röunaha, Neche tundmatomha čogaha.
Aigahk sinei oliž mända-se, Aigahk sinna oliž tönduda.
Ed ved’ kaiked sinä sanund-se, Ed ved’ kaiked meile jätand-se.
Sinei andoi Jumal äjan-se, Andoi vaihuzid i virkehid, Andoi mahtoid sanoid kerata, Toine toižhe hüvin ližata, Vaihen vaiheze-se panelta, Sanan sanaha-se sidelta.
Kenak meile nügüd’ pajatab, Kenak uzid runoid ezitab?
Otid kerdale kaik vaihuded, Sanumatmad sulad sanaižed!
Nügüd’ vilu om ved’ hengudel, Ka i vilu vepsän röunaižel, Kenak sille pajoid pajatab, Kenak sidä muga arvostab?
Jätid meid sä kibud tedmaha, Jätid meid da tuskad tundmaha.
Ka i ičhižid ed žal’l’oičend, Mamad-Marjad sä ed kaičend, Edel aigad jätid raukaižen, Jätid nähta mustan päiväižen.
Voi sä, Kol’a, mikš sä rigehtid, Toižhe čurha uitta kiruhtid, Ed jo sinä libu jaugoile, Ed jo sinä sil’mid avaida, Ed jo sanu sulid sanaižid, Ed jo sanu veslid vaihuzid.
Eisa lodeižoitta sindai jo, Eisa pagištoitta elole.

Karjalan Rahvahaližiden kul’turiden keskuses mäni eht, mitte oli omištadud Jurii Mihailovič Mugačevan sädandradon 55-voččele.
Jurii Mihailovič om vepsän kelen da vepsän rahvahan tradicijoiden tundii.
Oldes lujas aktivižen ristitun da sädaimehen hän ühtes sebranikoidenke tegi Šokš-küläs Päiväižen praznikan, mitte nügüd’ tegihe jogavoččeks.
Necile praznikale keradasoiš ei vaiše Šokšun eläjad, no tuleskeleb adivoid-ki susedkülišpäi da Petroskoi-lidnaspäi.
Sil aigvoččed, rauhad ristitud da lapsed pajataba vepsläižid pajoid, kargaidaba, iloitelesoiš mi om väged!
Kaiken aigan praznikan päühtnikoin da, voib sanuda, ižandoin oma Keradam da kaičemfol’klorkollektivan aktivistad.
Pidab sanuda, miše nece fol’klorkollektiv mugažo oli tehtud äjas Jurii Mihailovičan taguiči ühtes Šokšun Kul’turpertin da Šokšun školan radnikoidenke.
Nimespäi nägub, miše necen kollektivan ühtnikoiden pätegendan om rahvahan kul’turan kaičend da levitamine.
Jurii Mugačeval om muzikaline openduz, iče hän openzihe vändmaha vepsläižel stribunikal, kut sidä nimitab Jurii Mihailovič, ”stringkartaižel”.
Mugoine nimi om necil rahvahaližel vändimel.
Jurii Mihailovič oli vepsän rahvahan kelen udessündutamižen augotišes.
Siloi oli tehtud Vepsän kul’tursebr, Jurii Mugačev tegihe sebran ühtnikaks, pigai tartui sebran radho.
Äi kerdoid Jurii Mihailovič oli pauklahjoitud Rahvahaližen politikan ministerstvan i Edahaižen Päivlaskman polen, Sibirin da Pohjoižen igähižiden rahvahiden Associacijan kitändkirjeižil.
Männuden voden elokus Jurii Mihailovič praznuiči ičeze 80-vottušt jubilejad, a tal’vkus hänel oli völ kaks’ znamasišt päivmärad – 55 vot siš aigaspäi, kut hän zavodi tehta sädandradod da kut hän nai.
Nene aigtegod oliba vilukun vastusen sün.
Tal’vkus äjiden praznikaližiden azjtegoiden taguiči tehta vastust ei ozaidand.
Jurii Mihailovič lujas tahtoi, miše eht oliži kodikahan, ei oliži oficialižen.
Vastusen hän nimiti – ”Besedale vepsläižennoks”.
Muga tegihe-ki.
Kehkeran stolan taga kerazihe hänen heimolaižed, sebranikad da tutabad.
Jurii Mihailovič adivoičeti tulijoid magukahil pirgoil da toižil sömižil, starinoiči erazvuiččid istorijoid ičeze elospäi.
Necil-žo ehtal Vepsän kul’tursebran pämez’ Zinaida Strogalščikova lahjoiči Jurii Mihailovič Mugačevale ”Za vernost’ Severu”-medalin.
Nece om sur’ da arvokaz pauklahj rahvahaližen kul’turan kaičendas.
Kodima-lehtesen radnikad toivotaba Jurii Mihailovičale pit’käd igäd, korktad ozad da satusid sädandrados!

Prezentacii: Periodika-paindišt ozuti kirjoid, miččed oli paindud siš männudes vodes.
Konz om kirj – eläb sana, a konz eläb sana – eläb kel’-ki.
Periodika – paindišt kut niken toine tedab necidä i joga voz’ lahjoičeb ristituile uzid lugendlehtesid, kulehtesid, al’manahoid da kirjoid rahvahaližil kelil.
Mugoižen bohatan painusil oli 2015.
voz’-ki.
Sikš 26.
vilukud Petroskoiš mäni hüvä da kodikaz KniiguMelličča – eht.
Mugoine nimi anttihe ehtale ei muite.
Periodikapaindišt om kuti mel’nic, mitte jauhob čomid kirjoid.
2015.
vodel oli paindud 20 kirjad suomen, karjalan, vepsän da venän kelil.
Nece eht oli omištadud nenile uzile kirjoile.
Ehtal oli neniden uziden painusiden prezentacii.
KniiguMelliččan tegijoin oliba Periodika-paindišt, da sen abunik – Karjalan rahvahaližen politikan ministerstv.
Prezentacijale tuli läz 100 mest, niiden keskes oli valdmehid-ki: Rahvahan politikan ministerstvan pämez’ Andrei Manin da Karjalan Zakonandandan suiman deputat Ol’ga Šmajenik.
Prezentacijan ühtnikad – paindišton radnikad, i ristitud, kudambiden elo om sidotud rahvahaližihe kelihe, da ristitud, kudambile om melentartušt rahvahaline kul’tur.
Eht oli čudokaz da sarnaline, ved’ jogahine tahtnik voi ei vaiše tundištadas kirjoidenke, no pagišta-ki niiden tegijoiden-ke, tehta heile küzundoid, ühtneda mastar’-klassoihe, ozutesikš, tehta čoman lehtesen ozutimen kirjan täht meiden karjalaižiden üläopenikoiden abul.
Ehtal oli kanzaline da kodikaz il’mišt, völ kodikahut ližazi ehtale čoma magukahan glintveinan haju.
Jogahine adiv voi mujuda da sada ihastust siš.
Neniden 20 kirjoiden keskes oliba kirjad kut suomen, muga venän-ki kelel, niihe mülüba Harlamovan ”С неба падали лягушки” da Pozdnjakovan ”Anna sen olla niin!”-kirjad.
Periodikas oli paindud Karjalaižiden sarnoiden kirj mugažo suomen da venän kelil.
Oli udespaindud Karjalaižed muštatišed – kirj da karjalaiž-venälaižed abupaginkirjad molembil paginoil.
Ei sa jäta homaičuseta N.
Zaicevan da N.
Abramovan ”Kuldaižed sanad” - kirjad.
Se om vepsänkeline kogomuz, miččehe mülüba N.
Abramovan runod da N.
Zaicevan Virantanaz – epos.
Männuden voden lopus läksi eloho O.
Mošnikovan da N.
Silakovan ühthine kirj – ”Kodiman vägi”, mitte mugažo oli ezitadud prezentacijal.
Lujas tarbhaižed kirjad, miččed oli paindud 2015.
vodel, oma vepsän da karjalan školvaihišt.
Melentartuižen painusen oli karjalaine Lembi-kalendar’ da Ozatomiden situacijoiden ministerstvan Eziabu mairhes olijale ristitule – kirj, mitte oli kätud karjalan kel’he.
Völ kaikutte ehtan adiv voi ostta ičeleze painusen.
Prezentacijan lopus adivod voiba muite-ki otta erasid kirjoid ilma maksuta.
Oli lujas melentartušt da hüvä kacta, kut heredas kaik kirjad löuziba ičeze ižandoid.
Se ozuti, miše ristituil om sur’ melentartuz’ literaturaha rahvahaližil kelil.
A nügüd’ varastagam uzid painusid, miččed sünduba Periodika – paindištos 2016.
vodel!

Konkurs: Petroskoiš mäni rahvahiden sömižiden Keitäm karjalaks – konkurs.
15.
vilukud Petroskoin Karelia-restoranas pauklahjoitihe Keitäm karjalaks – konkursan vägestajid.
Se om Karjalan igähižiden rahvahiden sömižiden konkurs, miččes valitihe parembad receptad.
Melentartuižen da magukahan konkursan pätegijoin oliba Karelia-turholding da Karjalan Rahvahaližiden kul’turiden keskuz.
Karelia-turholdingan pämez’ Viktoria Žarkova sanui, miše sen konkursan idei sündui, konz tehtihe uz’ karjalan keitändladun men’u Karelia-restoranan täht.
Päha tuli mel’ udessündutada karjalaižid sömižid pit’kän istorijanke, mugoižid sömižid, miččiš nügüd’ niken ei mušta, ližada niid men’uhu da tundištada restoranan adivoid todesiženke Karjalan keitändladunke.
Sändoiden mödhe konkursan ühtnikoile tarbiž oli ezitada rahvahaližen sömižen perehen recept, vaumištada necidä, oigeta konkursan tegijoile sömižen da sen keitändan etapoiden fotoid.
Ei sand oli otta receptoid Karel’skaja kuhn’a – kirjaspäi da internetaspäi, se oli völ ühten da tärktan konkursan pakičusen.
Konkursaha ühtni 14 mest i, tarbiž sanuda, kaik hö oma todesižed karjalan keitändan tradicijoiden kaičijad.
Kogonaz oli ezitadud 30 rahvahaližiden sömižiden receptad.
Ezmäižen sijan sai Jekaterina Logvinenko Petroskoišpäi M’asnički – receptas.
Toižen sijan sai Tatjana Kan’šijeva, Belomorsklidnan eläi, ičeze Lep’oškad kartohkaspäi – sömižes, da koumanden sijan žürijouk andoi petroskoilaižele Al’ona Hämäläižele Padakurnikan receptas.
Sidä paiči konkursan žüri ližazi völ kaks’ nominacijad: ”Originaližes magus da tradicijoiden kaičuses” da ”Armaz recept”.
Ezmäižen nominacijan vägestajaks tuli Anna Pozdn’akova, hän eziti meripihkahižen torpan receptan.
Toižes nominacijas vägesti Natalja Morozova.
Hänen ”mul’tibl’uda”- recept sai äniden enambišt internet-änestamižes.
Nominacijoiden vägestajad saiba sertifikatad, miččiden taguiči voiba tehta matkoid Kiži-sarele.
Kaikid aktivižembile ühtnikoile Rahvahaližiden kul’turiden keskuz lahjoiči voimusen ühtneda erazvuiččihe mastar’-klassoihe.
No kaiken-se pälahjan oli se, miše kaikid melentartuižembad receptad jo necil tal’vel ližadas surehe Karelia-restoranan Karjalan rahvahan keitändladun men’uhu.
Nacein, mas ei ole mugošt ristitud, kudamb ei navediži magukast sömišt.
I om lujas hüvä, miše meil oli tehtud mugoine konkurs.
Sömine om lujas tärged jogahižen rahvahan kul’turan pala.
Se voib starinoita rahvahan istorijas-ki.
Mugoižen konkursan abul ristitud voiba tundištadas ei vaiše karjalan sömižen receptoidenke, no mugažo karjalan tradicijoidenke da istorijanke.

Tal’vkus Änižröunan äjiš školiš praznuitihe vepsläižiden školiden 210-vottušt jubilejad.
Tal’vkun 18.
päiväl Šokšun škol mugažo vastsi adivoid.
Čomitadud, lämäs praznikzalas ei olend tühjad sijad.
Praznikale oli kuctud školan pästnikoid, nened, kelle om jo enamb 80 vot da mugažo lapsed, kudambad pigai tuleba opendamhas školha.
Ozatelmaha školan radnikoid tuliba “Jedinaja Rossia”-partijan deputat Ol’ga Šmajenik, Vepsän kul’tursebran varapämez’ Svetlana Pas’ukova, rahvahaližen politikan varapämez’ Jelizaveta Haritonova, Änižröunan pämez’ Aleksei Lučin da susedškoliden pämehed.
Ozatelmaha jubilejanke kuctihe meiden Randaine-fol’klorgrupp-ki.
Fol’klorgruppan pajanikad Nina Nazarova da Tatjana Astafjeva, necen starinan kirjutajad, oma necen školan pästnikad.
Praznikal johtutadihe opendajid, kudambid jo ei ole hengiš, no kudambad andoiba ičeze elod školale da jätiba hüvän mušton ičeze polhe.
Mugažo mušteltihe opendajid, kudambad oma pensijal.
Lapsed da opendajad vaumičiba hüvän programman, miččen vediba školan pämez’ Nina Koren’kova da kudenden klassan openik Nikita Karpov.
Tahtoim spasiboitta školan pämest kucundas da Ol’gad Šmajenikad abus.

6.-7.
uhokud Murmanskan Kul’turpertiš S.
M.
Kirovan nimel mäni vanhemban sugupol’ven sädandradon festival’-konkurs.
Sen nimi om ”Mö arvostam ičemoi norut”.
Neche konkursaha ühtni 47 kollektivad Murmanskan agjaspäi.
Meiden Randaine-fol’klorine grupp mugažo oli kuctud sihe.
Kul’turpertin radnikad lujas lämäs vastsiba meid.
Erižen spasibsanan tahtoim sanu-da Svetlana Vagancevale hüväs adivoičetuses.
Festivalin programm oli lujas melentartuižen.
Ezmäižel päiväl mäni konkurs.
Sil kaik tulnuded kollektivad eziniba surel scenal.
Meiden pajojouk ühtni kahthe nominacijaha – pajatandmaht da maht väta instrumentoil.
Žürijouk valiči 16 parahint kollektivad.
Niiden keskes oli nimitadud meiden Randaineansambl’an da Karjalan arvostadud kul’turradnikan Pavel Petrovič Bobinan ezitused-ki.
Mugažo necil-žo päiväl mäniba koncertad lidnan toižiš sijoiš.
Ozutesikš, Kodirandan muzejas, Leninatomjänmurendajal.
Moloduški (Pol’arnii-lidn), Rodnik (Tuloma-külä), Randevu (Mončegorsk-lidn) da toižed kollektivad ühtniba ühtes meidenke erazvuiččihe penižihe ezitusihe.
Ezitusen jäl’ghe meiden täht oli tehtud ekskursii atomjänmurendajadme.
Ekskursijan vedäi starinoiči meile siš, ozuti laivan erazvuiččid honusid da erištoid.
Ehtal festivalin ühtnikad kerazihe ühthe jomha čajud da vändmaha Noruden receptvändoho.
Toižel päiväl varastim holiš ičemoi ezitust galakoncertal.
Sihe ühtniba kollektivad, miččed vägestiba ezmäižel paiväl erazvuiččiš nominacijoiš.
Pavel Bobin vändi karjalaižid da venälaižid motivoid.
Kaikutte kollektiv napri, mi om väged, kut voib paremba ozutada ičeze mahtištoid da ičeze rahvahan kul’turan erigoičust.
Festivalin lopus mö saim diplomid da kitändkirjeižid ühtnendas.
Meiden bajanal vändajad Pavel Bobinad pauklahjoitihe ezmäižen stepen’an diplomal.
Gala-koncert lopihe čomal pajol Murmanskas.
Jäl’ghe koncertad meiden kollektivan täht oli tehtud melentartuine ekskursii lidnadme.
Mö tahtoim sanuda äi spasiboid festivalin tegijoile kucundas da Rahvahaližen politikan ministerstvad rahatuges.

Meiden lugendlehteses sündui uz’ Veroiden tedolang-rubrik.
Sen vedäškandeb Valentina Rogozina.
Valentina om vepsän rahvahan veroiden tundii da hüvä zelliden tedai, farmacevt.
Hän starinoičeb teile, kal’hed lugijad, äjan melentartušt vepsläižiden endevanhas aigas, sen veroiš da sen polhe, kut ende ristitud lečiba, spravitoitiba ičtaze.
Ved’ kut om tetpas, ende ei olend aptekoid, laukoid, ei olend lekarid-ki.
No rahvaz tezi, miččen heinän otta, kut abutada ičeleze da ičhižile, konz tuleb kibu.
Vepsläižed eliba sures kožmuses londusenke.
Muga om nügüd’-ki.
Täl kerdal starinoičen teile, kal’hed lugijad, koivun znamoičendas vepsläižiden elos.
Joga rahvahal om mugoine vero, miše perehes pidab olda äi lapsid.
Om mugoine muštatez: ”Äi suid – äi luzikoid, äi käzid – äi radnikoid”.
Vepsläižed ei varaidanuded äi lapsid, vaiše kaiken-se teziba eron lapsiden keskes: kaikid parahim om kanz, miččes om üks’ vai kaks’ neičukašt, toižed – prihaižed, vai kaik oma prihalapsed.
Ende, miše antta neidišt mehele, pidi kaita äi rahoid, sädoid da kodielod.
A priha tob akan kodielonke da sädoidenke kodihe.
Ka mad-ki da heinäntegod oli enamb prihaperehes.
Pidab sanuda, miše neičukaižiden da prihaižiden kazvatuz-ki om toine.
Laps’aigaspäi neičukaižed saiba naižiden radoiden tedoid: holituz kodiživatoiš, tedoid kodiradoiš.
Enamb vozid neičukaižele – enamb tedoid-ki naižen elon polhe.
Muga kazvab neidižlaps’ vaumhen mända mehele da olda maman.
Kaiken igän naiženke linneb koivuine vast.
Koivuine vast om ristitunke sündundaspäi kolendahasai.
Lujas äi om vastal erazvuiččid peitusid.
Se kuti pertin kaičii, seižub uks’!
čogas: puhtastab, sel’gitab, varjoičeb pahoiš ristituišpäi.
Kül’betiš vast lečib kibuišpäi, a pertiš ičeze barbaižil holitab lapsiš – kaiken voib otta vicašt vastaspäi.
Mujaštab naine, miše tuli lapsen sündmižen aig, mäneb pakičemha ”ižandoil-emägoil” sündutandsijad, edahaižebma verhiš sil’mišpäi.
Tobjimalaz (kodiš) nece oli lävä, heinsarai, kül’bet’, harvoin – karzin.
Paksumba kezal sündutadihe lapsid radsijal: heinäntegol – nitül, pöudol.
Pidi tirpta naižele, miše vähemb rahvast tedaiži sen polhe.
Muga sanutihe: ”Üksnäiž tedad – üks’jaine kibu, kahten tetas – kaks’jaine kibu, a äjad tedaba – tirpamatoi kibu”.
Pidab sanuda, naižel oli abunikoid-ki: anop’, vanhemb sizar, kudambal oliba lapsed, baboičijad.
Naine pakičeb ”ižandoilemägoil” sündutada last, vaumičeb tahon ičeleze: kodiš – puhtastab pertin (kastab vastan hulaha vedehe i pühkib lagen, seinäd, lavan), pühkib sen sijan kus sündutaškandeb last, jäl’ges levitab ol’ged.
A radol, kezal – levitab koivuižid barboid i muga vaumičeb sündundtahon.
Muga mö nägem, miše vastal oli sur’ znamoičend.
Kaikuiččes külän pertiš voib homaita sidä nügüd’-ki.
Vaiše enččes elos vast oli lujas tarbhaižen kodikalun.
Jäl’ges lapsen sündundad anop’ keradab sel’gitused i pühkib kaiken märgäl vastal.
Naku muga vast vastab lapsen.
Ezmäižes elopäiväspäi oli ero lapsiden keskes: sündutadud neičukašt käretadihe maman hibjsobaha, a prihašt – tatan hibjsobaha.
Ninga zavodišoi lapsiden elo kanzas: Kaikuččel lapsel om ičeze znamoičend, ičeze tarbhuz’ da ičeze oza.
Vaiše joga lapsele mamoi toivob parembad, kebnembad elod.
Sündutadud last todihe pert’he.
Kündusennoks pandihe vast.
Mamoi vai baboičii lapsenke haškahtiba vastas päliči, miše kaik naižen kibuid vast pühkiži i puhtastaiži paganaspäi.
Laps’ todihe päčinnoks i kosketadihe päčhe, toižin sanuda, sidotihe eloho i pertin eläjihe.
No om völ erasid čurakivid.
Ku laps’ sündub vägetoi da ei linne eläjad sišpäi, siloi baboičijad ei pangoi väged lapsen kaičendaha.
Ku nägištaba, miše laps’ om vägekaz, ka i maman maidota kazvatadas kovaks vägekahaks lapseks.
Nece om kuti londusine valičuz: vägekaz eläb, a vägetoi kadob elospäi.
Nece oli kova, jüged elo.
Nügüd’ starinoičen koivuižiden lehtiden südäimuden polhe.
Koivuižiden lehtiden südäimuz lujas om bohat: naku oma mikroelementad, efirvoid, c-vitamin, fitoncidoid, dubindaineh, nikotinmuiktuz, pakuižaineh (karotin) da toižed.
Ende koivlehtiden haudutesel pesttihe vagahižid lapsid.
Lehthaudutez rikoi kaiked paganad, puhtastoiti lapsen hibjan, vägestoiti last (lapsed vähemba läžuiba), andoi kebnad unt lapsele.
Vagahaižen todas pertihe, tundištoittas päčinke: ”Kut päč seižub pertiš vahvas, muga i vagahaižen elo linneb vahv i terveh”.
Vagahaižen lapsen täht tehtihe kätten.
Pidab sanuda, miše ende oli plettud tohespäi kätted, möhemba niid tehtihe hongaižiš lastkišpäi.
Voib sanuda, miše ned oliba ekologižed.
Kättehe levitadihe ol’gesižen sijan, kudamb ei varaidand märgad.
Kätten ripputadihe bibule, a bibu oli čokaitud maticaha.
Nojak bibu lujas kebnas noikui i kebnas likuti lapsen.
A ku vagahaine zavodib kubaitas, siloi kätte iče likub.
Nece kätte hüvin abuti mamale vai nän’koičijale, voib sanuda kebnenzoiti radon, a radod kaiken oli lujas äi.
Mamale pidi rata kodiš i ümbri kodiš, a kezal pidi mända heinäntegole da mecha.
Jäl’ges lapsen sündundad naine möst tartub kodiradoho.
Hänen azjoihe ližaneb völ holituz lapses.
Rates mecas mam ei voind tulda imetamaha last, sen täht vagahašt todihe mamannoks vanhembad lapsed, vai nän’koičii.
Erašti vanh baboi andli vagahaižele ližasömäd.
Vagahaižen elo mugažo oli jüged, pidi tirpta, varastada mamad.
Oli muga, miše naine sündutab last, a sötta ei voi, ei ole maidod.
Siloi anop’ vai vanhemb naine ecib imetajad (erašti naine hökkähtab imetada verast last, siloi hänele pidi imetada kaks’ last: ičeze, da verast).
A ku ei voigoi löutta imetajad, siloi pidi sötta londusižel sömäl.
Lehmän maidos om tarbhaižid ainehid, no kaiken-se niid om vähemb ku maman maidos.
Pidi valita kozan maidod, a konz kozan maidod ei olend, siloi sötthe ”ozrmaidol”.
”Ozrmaid” – muga nimitadihe ozrsurimäižen ližman.
Ende ozran, kuti toižed jüväkazvmused kazvatadihe iče, ka i surint tehtihe kodiš.
Järedal derimkivel rauhoiba ozrjüväd, muga tehtihe järedad surint (venäks se om – перловка).
Necidä jaredad surint valatadihe vedel i ligotadihe öks.
Jäl’ges valutadihe, täuttihe vedel i pandihe kehumaha.
Ozrsur’mäs om äi erazvuiččid tarbhaižid ainehid da mikroelementoid, miččed nahodiba maman maidoho.
Kehudes ozrsurin pästab mugoman sagedan ližman, mitte vilugates tegese völ sagedambaks.
Naku necidä nozolad anttijeki lapsele.
No mö tedam teidenke, miše vagahaine ei voi iče söda, hänele pidab im’da, a im’da hän voib vaiše maman nižad.
Miše abutada lapsele, tehtihe imetaisarvut.
Sarvut oli todesine: lehmän, paksumba härgän sarvespäi.
Ningoi azj oli äjil rahvahil, sen taguiči tuli rahvahan kelehe mugoitte sana – sarvudt (venäkeles – рожок).
Nügelan sarven agjan leikatihe, a reigun päle sidotihe kangasižen ruzuižen, nece ruzuine oli-ki imetajan.
Sarv pidätihe püštut, ozrnozolust valatadihe sarvehe, läbi kangasižes ruzuižes ”ozrmaid” putui vagahaižen suhu.
Mugoine imetai oli tehtud lapsen täht.
Ruzuižen kebnas voili heitta i pesta vedes, voili vajehtada udehe.
Nece nozol söm ei vaiše koviti last da andoi hänele väged, no leči-ki last äjiš kibuišpai.
Rokotesid lapsile ende ei tehtud, a kibud oliba jügedad.
”Ozrmaid” küksi lapsišpai avitaminozad, allergiida kohtunkibuid.
Naku mugoi oli söm.
A konz laps’ mäni kazvoho da ližazui hibjaha, siloi zavottihe hänele andelta lehman maidod da tošt sömad – näčotest (nece oli mamal, vai vanhembal näčotadud söm).
Ei tarbiž pöl’goiteldas, nece azj ei andand nimidä pahad, vaiše koviti vagahaižen tervhuden.
Kuni lapsel ei ole hambhid, händast lugetas vagahaižeks.
Mäneba kazvoho hambhad – lapsen nimitaškatas lapseks.
Oli vero, miše vagahaižele – hambhatomale lapsele voili tehta äi pahad kaikuitte ristit, kudamb nägi händast, a hambhikaz laps’ ei muga varaidand ”pahad sil’mäd”.
Pahan küksendan täht pidatihe uksen päl haugen pän, miččel oli äi hambhid sus.
Vagahaižen elo zavodib vajehtadas.
Nügüd’ lapsel om himo kundelta paginoid da kacta kut šaliba vanhembad lapsed.
Muga vagahaine kändase lapseks.
A babale vai nän’koičijale ližatas völ radoid – kacta last ahkerašti.
Vagahaine enamba magadab i kacta händast om kebnemb, ka i läžundoid hänel om vähemb: niken ei tule, ei kacu, ei to kibuid.
Lapsel kaik vajehtase: last jo ei peitkoi lapsišpäi da tulijoišpäi ristituišpäi, a nece pahištoitab lapsen tervhuden.
Möst tuleb hol’ mamale.
Laps’ vähemba magadab, enamba ecib paginad da šalindad.
Vanhad baboid, kudambad ei voinugoi jo rata irdal, ištuiba lapsidenke, toižin sanuda, kacuiba lapsid.
Miše laps’ pigemba pagižeškaiži teramba el’genzuiži, baboid abutiba hänele.
Hö tegiba erazvuiččid šalitandbobaižid.
Ned tobjimalaz oli tehtud savespäi da puspäi, a peniden lapsiden täht oli tehtud “ilošauguižed”.
“Ilošauguine”– nece om pandud kangasižehe šauguižehe järed herneh.
Šauguižen sidotihe kinktašti noraižel i riputadihe kättehe lapsen päl.
Laps’ kädudel taboiteli šauguižen i mujeli sormuzil kovad hernhuded.
Kut tö tedat, sormen pähuded oma lujas mujavad i andaba lapsele uzid mujitesid i vedäba pigembaha lodaidusehe.
Ku vanhad babad homaičeba, miše laps’ ei ole kobaidand, siloi hö panliba käzihe kaks’kerdaiččed šauguižed.
Nene oma mugomadžo šauguižed kuti alaižed, vaiše herneh niiš om keskes, i laps’ tehleb kulakoižed da mujeleb hernhen.
Kangaz da herneh hosiba lapsen käded, i laps’ zavodib hotkemba kubaita, a kubaiduz lapsen täht om todesine elo.
Naku laps’ vähemba jo magadab, enemba om ristituiden keskes.
Se azj tob erazvuiččid läžundoid.
Tobjimalaz ned oliba: kohtun kibu da paskanduz (suhu lapsed vedäba kaiken, miše tedištada mi nece om), vilustumine (ei olend lämid sobid, lava, kuna paksumba laps’ pästtihe oli vilu).
Nenid läžundoid ristitud vägestiba ičeze turvil.

Kirjeine toimištoho: Petroskoin eläi Maria Sem’onovna Mironova jagasoi lugijoidenke ičeze johtutesil matkoiš armhanno sebranikannoks.
Amu nece oli.
Minä paksus ajelimoi adivoihe Päžarv’-küläha sebranikannoks.
Kerdan jo tulim küläha, ištun mašinas, a meidennoks mäneb nor’ ak da küzub: ”Tö kenennoks?”.
A minä hänele vastha: ”Sinä ken oled?”.
– ”Jevsejeva!”.
– ”Siloi tijale”.
Muga tundištin minun sebranikan Mot’an tütren.
Hän mugažo tundišti mindai fotol.
Mö elim Mot’anke kahten kesken.
Hänen tütär Sveta eli kanzanke toižes pertiš.
Mö kävelim hijale, a hö – mijale.
Sveta Vas’amužikanke abuteliba meile: kandoiba vet da haugoid.
Toižid radoid mö tegim iče.
Siloi meile molembile oli 70 vot.
Mot’a paksus paštoi kalitkoid, pirgoid, koloboid, magedoid sagunikoid, kalitkkorid da ozrkašad.
Minä lujas navedin hänen adivsömäd!
Skancoidenke sebranik andoi söda hulid lihasömižid.
Hän heiti sauban padaspäi, i čoma haju levitihe kaiked pertidme!
Kerdan minä sanuin Mot’ale: ”Sinä mindai mil vaiše ed adivoičetand!
Tege völ kürzid!”.
Kürzid pašttas nižujauhaspäi.
Tahtast kürziden täht ligotadas vedel.
Kürziden paštmine – nece om todesine taideh!
Sikš ku om lujas löumai tehta kehkeraižid hoikaižid čomid kürzid.
Om tetpas, miše ezmäine kürz nikonz ei lähte čomaks.
Kürzad tarbiž paštta surel rehtiläl, konz päčiš om hüvä žar.
Heitta kürzid rehtilälpäi mugažo pidab mahtta.
Tarbiž mahtokahašti näpta näpil kürzan da pigašti panda se käzipaikale vai pühkmudele.
Söda kürzid paremba voinke, bolanke, senidenke, kartohkkašanke, rahtoidenke, kalan möukunke.
Hoikaižid kürzid turutadihe da paindihe marjkeitosehe vai kandatesehe, purdes kürzan palad, kuni se ei loptte.
Mö enamba kaiked navedim söda niid senidenke da kandatesenke.
Kürzad, miččed em sönugoi, panim rehtiläle, voidim voil da panim päčhe longehesai.
Longeks kürzid čapoim supalaižile da söim hangoižil.
Lujas maged oli long’!
Ehtoidme mijale Mot’anke navediba tuleskelda meiden sebranikad!

Mecas eliba gnomad.
Tal’vel hö abutiba mecan eläjile: puhtastiba puiden oksid lumespäi, miše päiväižen sädeged voižiba päzuda oksiden läbi.
Gnomad lujas navediba Tal’ved.
Vaiše uhokun lopus hö tustuiba lämid päivid, sen täht hö kerazihe, miše kucta Kevät.
Üks’ gnom sanui, miše voib mända irdale da kidastada: ”Keväz’!
Tule pigemba da heraštoita meid tal’vunespäi!”.
Toine sanui, miše voib pajatada Kevädele pajoižen, miše se tuliži pigemba.
Hätken gnomad meletiba, lopuks pätiba mända jogennoks küzumaha nevondad.
Gnomad sanuiba jogele, miše hän kucuiži Kevät.
Jogi andoi vastusen: – Minä en voi kucta Kevät.
Minei tarbiž ezmäi mureta jä.
Siloi gnomad pätiba, miše heile abutaba pud.
Pud andoiba mugoižen vastusen: – Miše Keväz’ homaičiži meid, meile tarbiž vajehtada meiden sädoid.
Konz hän nägištab, miše mö olem čomiš sädoiš, tuleb iče.
Gnomad pakičiba linduižid abutada heile.
Linduižed sanuiba heile muga: – Meid om vähä mecas.
Keväz’ ei kulišta meid.
Konz meiden sebranikad tuleba suvespäi, siloi kucum ühtes Kevät.
Kuni gnomad eciba sidä, ken abutaiži heile, joges mureni jäd, puiš ozutihe urbad da pened vihandad lehtuižed, linduižed pördihe lämišpäi maišpäi.
Gnomad mäniba möst jogennoks da küzuiba: – Jogi, sinai ei ole jo jäd, konz sinä kucud Kevät?
– Minä en murendand jäd, tuli neižne da iče murenzi sidä, sanui Jogi.
Kaikid melekahamb gnom läksi mecanröunale da sanui: Ka tuli jo Keväz’, a mö tahtoim händast kucta!
Sid’ mecaspäi läksi čoma neižne, kudamban nimi om Keväz’.

27.
päiväl uhokud Šoutjärv’-posadan školas jo koumanden kerdan oli tehtud Pajokeraine-festival’.
Nece om jogavozne sur’ praznik lapsiden, heiden kazvatajiden da opendajiden täht.
Pičuižed lapsed da vanhembad ozutaba scenal ičeze mahtoid vepsläižes pajos da kargus.
Täl vodel praznikale tuliba lapsed Kalagen da Šokšun posadoišpäi.
Uz’ festival’ – uz’ tem Kaikuččel vodel praznikan täht valitas mitte-se tem, mitte koskeb vepsän rahvahan kul’turad da veroid.
Männudel vodel lapsed ozutiba Vasilii Kononovan tehtud karguid, a täl vodel temaks oli valitud vepsläine besed.
Tedaba-ik nügüdläižed lapsed, mi om enzne besed?
Voib olda, kellese starinoičiba besedoiden polhe baboid da dedoid.
Erased lapsed tedištiba necen tradicijan polhe vaiše nügüd’, Pajokeraine-praznikan taguiči.
Vepsläižed besedad Besedoiden tradicii ei ole mugoine endevanh.
Besedoid tehtihe küliš völ XX-voz’-sadal.
Besedoitihe posadan erižes pertiš.
Tobjimalaz sigä eli üksjäine baboi, ozutesikš, lesk.
Hän-ki pästi norišton pert’he tehmaha besedoid.
Neiččed vaumičiba pertin: abutiba emägale puhtastada sen, a prihad toiba haugoid.
Besedad tehtihe tal’vesižil ehtoil.
Niiš prihad da neiččed voiba tundištadas toine toiženke.
Besedoil nored vändiba, kargaižiba, pajatiba pajoid.
Miše ei rajata aigad tühjaze, neiččed otliba kerdale käziradod: hö kudoiba, ombliba, kezerziba.
Rahvahan tradicii – scenale!
Besedoiden čomad pajod, vändod, kadril’, karg paikoidenke, käzitöd, eskai čudilkad – praznikan adivod kuti päzuiba endevanhaze aigaha i nägištiba noriden veslad vändod.
Vanhembiden klassoiden openikad ozutiba todesižid besedoid.
Pičuižed-ki lapsed ei jänugoi čurha.
Hö ozutiba ičeze mahtoid pajos da kargus.
Ende vanhembad sizared da velled erašti otliba lapsid kerdale, konz mäniba besedale.
Sigä lapsed ei vändnugoi, ei kargaidanugoi.
No hö kacuiba, kut vändaba vanhembad.
Pičuižed lapsed ozutaba mahtoid Om lujas tärged, miše festival’ otab radho lapsid päivkodišpäi.
Heiden täht se om sur’ praznik, vastusenpidäi azj.
Šoutjärven päivkodin opendai Ol’ga Kokorina sanub: ”Üks’ prihaine om uz’ meiden kollektivas, ka hänel eskai kündled joksiba sil’mišpäi.
Minä kaikuččel vodel ühtnen lapsidenke neche festivalihe.
Ihastusenke kacun.
Hengel om läm’ da ilo.
Minä el’gendan, miše mugoižed azjtegod andaba ”rehkaidusen” kaikile meile paksumba pagišta meiden lapsidenke ičemoi kelel”.
Šokšun päivkodin opendai Irina Malkova: ”Meletan, miše meile pidab tehta mugoižid praznikoid.
Ved’ lapsed tägä kuleba vepsän kel’t i el’gendaba, miše se ei ole vaiše kirjoiš.
Sil voib pagišta, pajatada-ki”.
Täl vodel festival’ mäni Minun kel’ – minun Kodima-projektan aigan.
Pajokeraine jäti adivoile kaikid parahimid melid.
Sen kaikutte ühtnik sai lahjan.
Šoutjärven škol toivob, miše ”Pajokeraine” linneb tulijal-ki vodel da eläškandeb völ pit’kha.

Kut om tetpas, 1980-voziden lopus zavodihe karjalan da vepsän kul’turan udessündutamižen uz’ etap.
Nenil vozil oli tehtud lujas äjan sen täht, miše libutada rahvahan ičetundmusen.
Ku ristit tundeb ičtaze miččen-se rahvahan ezitajan, ka hänes sündub taht tedištada enamba ičeze rahvahan kul’turas da kaita se toižile sugupol’vile.
Nece om elon sänd.
Paiči erazvuiččiden rahvahaližiden sebroiden tegemišt sil aigkeskustal oli sätud Karjalan valdkundan karjalaižiden suim.
Ezmäižen kerdan se mäni Oloncas 28-30.
kezakud vodel 1991.
Täl vodel karjalaižed udes kerazihe ühthe, miše diskutiruida karjalan kul’turad koskijoid päivänteraližid küzundoid.
Necil kerdal se oli jo kajaližiden VIII suim.
Se mäni kaks’ päiväd.
Ezmäine päiv oli Petroskoi-lidnas, toine – Veškelica-küläs.
Nene oliba jügedad päiväd, miččiš karjalaižile da kaikile, kelle ei ole üks’kaik karjalan kul’tur, pidi leta teraližid küzundoid, diskutiruida kaikid tarbhaižembid problemoid da löuta niihe pätandoid.
Suiman ištundaha ühtni enamb 300 mest.
Ristitud tuliba kaikiš Karjalan rajonoišpäi, Piterin da Tverin agjoišpäi, Suomespäi.
Oli valitud 88 deligatad kudestoštkümnes rajonaspäi da kahtes lidnan ümbruzkundaspäi.
Niiden keskes oli lehtmehid, tedomehid, valdmehid, radnikoid kul’turan da opendusen polespäi, üläopenikoid da toižid.
Om tarbhašt, miše mugoižil vastusil oliži valdmehiden ezitajid, miše hö kingitaižiba homaitust rahvahan holihe.
Karjalan rahvaz pakičeb valdkundmehid abutada heile äjiš azjoiš.
Ozutesikš, karjalaižed tahtoižiba mülüda Barencan ühthištoho, miččenke vepsläižed jo omu kosketasoiš.
Karjalaižed äi kerdoid kirjutiba pakičust, miše heiden ezitajad voižiba olda neciš ühthištos.
No vastust kirjeižele ei olend.
Karjalaižed pakičeba valdmehid sel’genzoitta necidä azjad.
Suimal pagištihe erazvuiččiš jügedusiš, no enamaba kaiked – kelen kaičendas.
Nece om sel’ged.
Kel’ om tarbhaine kul’turan pala.
Kuni eläb kel’, eläb rahvahan kul’tur-ki.
”Meil om vaiše üks’ škol, kus lapsed opendaba karjalan kel’t.
Ku karjalan kelen opendai lähteb radolpäi, en teda, midä meile tehta” – sanub Tverin karjalaižiden avtonomijan ohjandai Tolišev Nikolai Aleksandrovič.
Ku ei linne sijad, kus lapsed voižiba opeta kodikel’t, ka kaita sidä linneb völ jügedamb.
Rahvahan kirjutamižen mödhe vodel 1989 karjalaižid oli 130,929 mest, päliči koumestoštkümnes vodes heid tegihe 93,344, a päliči völ kahesas vodes jäl’gmäižen kirjutamižen mödhe (v.
2010) om 60,815 karjalašt, heišpäi Karjalas eläb vaiše 45,570 mest.
Neciš statistikas starinoiči Karjalaižiden VIII suiman Valdakahiden nevondišton pämez’ Tatjana Klejerova.
Mugažo hän sanui  küzelusen polhe, mitte oli pidätud karjalaižiden keskes.
Sen pätegendan oli sel’genzoitta ristituiden aktivižust rahvahan kul’turan kaičendan poles.
Tegihe sel’ktaks, miše küzutud ristituiden keskes 40% - aktivižid, 35% - ”kacujid” (kudambile om melentartušt karjalan kul’tur, no kudambad ei ühtnegoi aktivišti sen kaičendaha), 20% üks’kaikuižid (kudambiden keskes om enamba mužikoid) da 5% passivižid karjalaižid.
Aktivižiden karjalaižiden pätegendan om ”heraštoitta” vai ”kubaita” nenid mehid, kudambil om melentartuz’ karjalan kul’turaha, sündutada heiš aktivižust.
Kacmata kaikihe nenihe luguihe om völ ristitud, kudambad holduba ičeze kelen kaičendas.
Oli lugetud lujas äi nimid.
Nadežda Kalmikova om Kinerma-külän emäg, kudamb ohjandab sigä muzejad, da vasttab siš turistoid kaikes miruspäi.
Natalia Sinickaja, kudamb tegeb čomid kändmižid lapsiden täht.
Andrei Gorškov, nor’ akt’or, pajataškanzi kajalaks.
Lujas äjan tegi Nuori Karjalaorganizacii, mitte vedi kaks’ kerdad vodes etno-ehtoid norišton täht.
Sur’t radod tegeba karjalaižed lehtmehed, kudambiden taguiči karjalan kel’ eläškanzi Internet-lehtpolil.
Pagištihe siš, miše Karjalan rahvahaližes teatras kaik enamb ezitadas scenal ozutelused karjalan kelel.
Nece andab toivon, miše kelen situacii tulijas aigas voib vajehtadas.
Suiman toižel päiväl oli pättud kirjutada Karjalan Zakonanandandan keradamištoho pakičust vajehtada zakonoprojektad, miše antta karjalan kelele valdkundaližen statusan.
Varastagam suiman satusid!
Neciš azjas om tärged, miše rad ei mäniži tühjaks da miše rahvaz oliži aktivižen.
Venujan kiven alle vezi ei jokse!

21.
uhokud Kodikeliden päiväl oli tehtud vepsläižen runoilijan Nikolai Abramovan mušteht.
Necil päiväl Nikolai tahtoi praznuita ičeze 55-vottušt sündundpäiväd.
Hän varasti ičeze jubilejad, vaumiči praznikehtad, kucui sihe äi sebranikoid.
Mušteht oli tehtud Karjalan Rahvahaližes kirjištos, sijas kus Nikolai radoi jäl’gmäižel aigal.
Hänen armaz pidžak oli scenal, radstol kirjoidenke.
Adivoil oli tundmuz, miše Nikolai iče om necil vastusel.
Völ necen voden augotišes neciš-žo zalas oli Nikolajan da Nina Zaicevan uden Kuldaižed sanad-kirjan prezentacii.
Siloi niken ei voind eskai meletada-ki, miše kus päliči pagižeškandem jo kolnuden Nikolajan polhe.
Nina Zaiceva sanui ičeze ezituses: ”Minun muštho tuli üks’ runorivi: ”Vaiše minä i tohuz/Kahten värižem runoid...”.
Vaiše üks’ rivi runospäi voib äjan starinoita runoilijan polhe, hänen tabas da kibus.
Nikolai Abramovan polhe sanuba hänen runod, kirjutesed da hänen fotod-ki.
Hänel oli avoin, vihatoi südäin da puhtaz, röunatoi heng.
A meled oliba kaiken hänen kodiküläs, Ladvas, kus Nikolai sündui da kazvoi.
Jelena Bogdanova, Kiži-muzeikaičuztahon pämez’ sanui Nikolajan polhe: ”Hän oli tozi hüvätabaine ristit, kudamb oli tabal lapsen.
Hänes ei olend nimidä pahad, sikš miše hän lujas armasti ičeze mamad, ičeze mad, maman kel’t kaik läheližid mehid”.
Runoilii, lehtezmez’, kändai, akt’or da fotokuvadai...
Nikolai kirjuteli runoid da prozad vepsän da venän-ki kelel.
Hän kirjuti ezmäižen kirjan vepsän kelel.
Nikolajad kuctas vepsän literaturan klassikaks.
Zinaida Strogalščikova, Vepsän kul’tursebran pämez’ homaiči: ”Vepsän rahvahan täht hän oli ezmäižen runoilijan.
Hänen taguiči nügüd’ voib sanuda siš, miše vepsänkeline literatur eläb!
Meil om ičeze vepsänkeline čoma runotuz!”.
Muštehtal kaikutte tulii johtuti Nikolajad kuti ičeze lähelišt sebranikad da eskai velled.
Äjad muštliba ezmäižen da jäl’gmäižen vastusen Nikolajanke.
Jurii Mugačev muštli: ”Minä kaiken kucui händast Nikolai Viktorovičaks.
Konz jäl’gmäižen kerdan telefonan mödhe pagižim, ka hän vaiše lühüdašti sanui: ”Minä läžun.
Nimidä en voi..”.
Vaumites ičeze jubilejaks Nikolai tegi videokirjeižed.
Niiden taguiči ehtal kaikutte voi ei vaiše kulištada runoid no nägištada-ki kuti eläbad runoilijad, kudamb lugi ičeze armhid runoid.

22.
– 27.
uhokud Moskvalidnas mäni noriden ezinikoiden škol, miččen nimi oli ”Tulijan aigan töpaja”.
Se oli Pohjoižen, Sibirin da Edahaižen päivnouzman polen igähižiden vähäluguižiden rahvahiden ezinikoiden škol.
Heiden keskes oli norid aktivistoid, kundaližid da politižid tegijoid, professionaližid opendajid da harjoitajid.
Tulijan aigan töpaja oli noriden aktivistoidenke radon jatkundan.
Ezmäine etap oli völ proidnuden voden tal’vkus Venäman pohjoine-forumal.
Täl kerdal školha ühtni 25 kaikid aktivižembad regionoiden ezitajad.
Školan programm oli oigetud noriden organizacijoiden ezinikoiden kompetencijan da mahtišton täudenzoitusehe.
Openduzprogrammaha mülüiba erazvuiččed lekcijad, seminarad, mastar’-klassad, harjoitused.
Ühtnikad openzihe kut oikti tehta da kaita ičeze projektoid, kut čomin pagišta da ezineda kundliijoukun edes da äi tošt.
Školan ühtnikad mugažo vastsihe tutabidenke politižiden da kundaližiden tegijoidenke, kudambad jagoihe mahtištol da starinoičiba igähižiden vähäluguižiden rahvahiden elos da olendas, neniden rahvahiden kehitoitandan da kaičendan mahtoiš.
Venäman kundaližes palatas mäniba erazvuiččed vastused, kus ühtnikad voiba diskutiruida päivänteraližid küzundoid.
Nece programm oli lujas melentartuine da tarbhaine jogahižen ristitun täht, kudambal om hol’ ičeze rahvahan tulijas aigas.
Jäl’gmäižen päivän Rahvahiden pertiš mäni školan sauptamine.
Ühtnikad ezitiba projektoid, miččid hö tegiba joukuiš školan aigan da saiba sertifikatoid.
Pidab sanuda, miše se oli lujas hüvä da tarbhaine azjtego, mitte abuti kaikile ühtnikoile uskta sihe, miše meiden vähäluguižil rahvahil om lujas pitk’ elo, da, voib olda, tulijal aigal nene rahvahad ei olgoi vähäluguižin.
Ved’ ei muite sen školan lozungaks tuli ”Ühtes mö tegem tulijad aigad”.

Uhokun 16.
päiväl Petroskoi-lidnas mäni Vepsän kul’tursebran da Karjalan rahvahaližen politikan ministerstvan vastuz.
Kaik voded vepsläižed aktivistad radaba kinktas ministerstvan ezitajidenke, tegeba ühtes äi hüvid azjoid vepsän kelen kaičendan da kul’turan kehitoitusen täht.
Männu 2015.
voz’ oli tozi bohat erazvuiččil mugoižil azjoil.
Vepsän kul’tursebr sai rahoid federaližes da regionaližes büdžetaspäi da pästi eloho projektoid.
Tuli eloho Paimnen torvut-fil’m.
Se om tehtud venän da vepsän kelel da mugažo om kätud anglijan kel’he.
Fil’man tiraž om 300 diskad, ned kaik oigetas kul’tursebroihe, keskusihe, kirjištoihe, školihe, päivkodihe, kus opetas vepsän kel’ da kaitas vepsän rahvahan kul’tur.
Männudel vodel vepsläine literatur oli täuttud tozi čomil uzil kirjoil.
Oli paindud Nina Zaicevan Virantanaz-eposan kändmine venän kel’he.
Sen tegii om tutab kaikile runoilii V’ačeslav Agapitov.
Läksi eloho vepsläižiden klassikoiden Nina Zaicevan da Nikolai Abramovan Kuldaižed sanad-runokogomuz vepsän kelel.
Necen kirjan painuz om tehtud suomalaižen Juminkeko-fondan da Karjalan rahvahaližen politikan raha-abul.
Sai elon Kodiman vägi-kirj, sen tegijad oma kaks’ vepsläšt kirjutajad – Natalia Silakova da Oleg Mošnikov.
Hö molembad kirjutaba starinoid venäks, vepsän kel’he niid kändaba Irina Sotnikova da Marina Ginijatullina.
Znamasižeks projektaks tegihe Vepsän kel’-openduzkirj Piterin agjan vepsän rahvahan kursiden täht.
Kirjan tegijad oma Petroskoin universitetan vepsän kelen opendai Ol’ga Žukova, suomalaižugrilaižen školan vepsän kelen opendai Nadežda Petrova, Kodima-lehtesen pätoimitai Irina Sotnikova, Kipinä-kulehtesen radnik Galina Baburova, Karjalan tv-toimitai Maria Filatova, vepsän kul’tursebran ühtnik Marina Ginijatullina da necen kirjutesen tegii.
Suren kohenduzradon openduzkirjas tegiba vepsläine tedomez’, äjiden openduzkirjoiden tegii Nina Zaiceva da Termišt-orfografižen komissijan johtai Jelizaveta Haritonova.
Vepsän kel’-openduzkirj om oigetud ezmäi kaiked nenile ristituile, ked zavodiba opeta vepsän kel’t ani augotišespäi.
Nügüd’aigahasai Piterin agjan školiš vepsän kel’t lapsed opendaba fakul’tativoil.
Školiš ei ole vepsän kelen urokoid.
Sikš Vepsän kel’-openduzkirj linneb hüvän abunikan vepsän kelen kursiden da fakul’tativoiden vedäjile.
Kirj om tehtud Piterin agjan valdmehišton raha-abul, Igähižiden vähäluguižiden rahvahiden kul’turan kaičendan programman abul.
Openduzkirjan tiraž om 2500 ekzempl’arad.
Männu 2015.
voz’ oli täuz’ toižil-ki hüvil azjoil.
Vepsän kul’tursebran aktivistad da Petroskoi-lidnan valdmehed tegiba lujas suren radon, miše panda Mark Pimenovan nimen igäks rahvahan muštho.
Vähä ken tezi Petroskoi-lidnan eläjišpäi, miše Mark Pimenov oli vepsän kupcan dinastijan augonpanijan, miše nece ristit tegi äi hüvid azjoid Oloncan gubernijan eläjiden hüvüdeks.
Nügüd’ pertihe, kus eli Mark Pimenov, om pandud muštlaud.
Sildale Lososinka-jogen päliči om pandud laud, kus om kirjutadud, miše nece sild om saudud Mark Pimenovan rahoile da om lahjoitud vodel 1860 lidnalaižile.
Johtutada Pimenovad da starinoita hänen suriš azjoiš Petroskoin lidnan eläjile abuti lujas äi ristituid.
Ezmäi kaiked nece om Vepsän kul’tursebran varapämez’ Svetlana Pas’ukova, sid’ Karjalan rahvahaližen ministerstvan radnikad Jevgenia Šustova da Jelizaveta Haritonova.
Vepsän kul’tursebran abul da Karjalan rahvahaližen politikan ministerstvan rahatugel männudel vodel pidetihe tradicionaline Vepsän sarn-festival’ Kalag’-posadas.
Nece festival’ jo amu tegihe regionankeskeižeks, sinna tuleba lapsed ozutamha sarnoid, teatrozutesid ei vaiše Karjalaspäi, no mugažo Piterin da Vologdan agjoišpäi.
Vodespäi vodhe kazvab melentartuz’ Pajokeraine-muzikaližehe lapsiden festivalihe, mitte pidetas kaikuččen voden Šoutjärv’-posadas kalagelaižen, šokšulaižen da šoutjärvelaižen školiden pämehiden abul.
Svetlana Gotič, Nina Koren’kova da Natalia Bikova paneba äi väged, melid da aigad sen täht, miše Pajokerainefestival’ oliži čomemb da melentartuižemb.
Täl vodel uhokun 27.päiväl Pajokeraine-festival’ mäni Šoutjärv’-posadas jo koumanden kerdan.
2015.
voz’ oli täuttud suril jubilejoil da znamasižil päivil.
Koume vepsläšt školad Änižröunas praznuiči 210 vot siš aigaspäi, kut vepsän male tuli openduz.
Kaikuččes školas pidetihe openikoiden konferencijad, sigä lapsed da opendajad starinoičiba školiden istorijas, lendiba päivänteraližid küzundoid da sanuiba školiden nügüdläižes elos.
Sen jäl’ghe Petroskoi-lidn kerazi kaikid adivoid Rahvahaližes kirjištos surele kesk’rahvahaližele tedokonferencijale.
Se mugažo oli omištadud Änižröunan školiden 210-voččele jubilejale.
Znamasižeks azjaks tuli se-ki pühä, konz Venäman Pohjoižen, Sibirin da Päivnouzman vähäluguižiden igähižiden associacii pauklahjoiči Vepsän kul’tursebran vanhembid aktivistoid Jurii Mugačevad da Polina L’ovkinad medalil.
Polina Polikarpovna L’ovkina da Jurii Mihailovič Mugačev praznuičiba muloi ičeze jubileipäivid.
Polina L’ovkinale täudui 90 vot, Jurii Mugačevale – 80 vot.
Vepsän kul’tursebran ühtnikad tegeba hüvid radoid vepsän rahvahan hüvüdeks Karjalan irdpolel.
Hö starinoičeba vepsläižiš mirule.
Muga vodel 2015 uhokus sur’ vepsläine delegacii ajoi Norvegijan male.
Trömsö-lidnas oli III Barencregionan igähižiden rahvahiden kongress.
Vepsläižed Karjalaspäi, Piterin da Vologdan agjoišpäi ühtniba sihe mugažo.
Sulakus Zinaida Strogalščikova, Nina Nazarova da Lenina Ponomar’ova oliba Moskva-lidnas Venäman Pohjoižen, Sibirin da Päivnouzman vähäluguižiden igähižiden associacijan jubileivastusil.
Jo sügüz’kus Nikolai Abramov da Galina Baburova eziniba Vengrijan mal Badočon’tomailidnas kahesandel keskrahvahaližel suomalaižugrilaižiden kirjutajiden kongressal.
A tal’vkus Vepsän kul’tursebran nored aktivistad Jevgenii Fotejev, Maria Košeleva da Gleb Fomin läksiba Venäman Pohjoižen, Sibirin da Päivnouzman vähäluguižiden igähižiden rahvahiden forumale Tagamoskvaha.
Vepsän kul’tursebran ühtnikad oliba kaikil vepslaižil praznikoil-ki Karjalan mal, Piterin da Vologdan agjoiš: Vidlas, Päžjärves, Terval, Šoutjärves.
Om mel’he, miše Vepsän kul’tursebran 25-vozne rad muloi oli korktas arvostadud federaližil pämehil.
Ristitun oiktusiden da valdan polestamižen rados Vepsän kul’tursebr sai kitändkirjeižen Venäman ristitun oiktusiden polestamižen johtajalpäi Ella Pamfilovalpäi.
Mugažo muloi Vepsän kul’tursebr avaiži ičeze lehtpolen Vkontakte-socialižes gruppas, kus kaikuččen päivän starinoičeb kaikiš uzištoiš vepsän rahvahan elos.
Vepsän kul’tursebran ühtnikoil om äi planoid da projektoid udeks 2016.
vodeks.
Jo kezakus vepsläine delegacii lähteb VII Mail’man suomalaiž-ugrilaižiden rahvahiden kongressale Suomen male da starinoičeb ičeze rados toižile rahvahile.
Vepslaižil om oiktuz oigeta kongressale kümne delegatad da kümne kacujad.
Piterin da Vologdan agjoile om märitud koume sijad delegatoile da koume – kacujile.
Kaks’ delegatad ajab kongressale Vologdan agjaspäi, üks’ mez’ Piterin agjaspäi, severz’-žo linneb kacujid Piterin da Vologdan agjoišpäi.
Seičeme delegatad lähteb kongresale Karjalan malpäi (koume mest Änižröunaspäi da nel’l’-Petroskoišpäi).

Praznik rahvahan täht: Jo videndentoštkümnenden kerdan Petroskoi-lidnas mäni Giperboreja-festival’, mitte ihastoiti ristituid, lahjoiči heile hüväd mel’t.
Uhokun hahkoiden muupäividen keskes ristituile paksus ei täudu päipaštokahid da ilokahid päivid, miččed oližiba täuttud melentartuižil azjoil, hüvil sil’miden täht čomil nägoil, ei täudu kosketusid sebranikoidenke da lebud.
Kaik ristitud jo oma väzunuded tal’vespäi, hö surel tahtol varastaba kevät.
Tarbiž sanuda, miše Petroskoin eläjile da lidnan adivoile lujas ozastub neciš azjas, sikš miše necil aigal meiden valdkundan pälidnas jogahižel vodel mäneb rahvazkeskeine tal’vesine Giperboreja-festival’.
Necil praznikal ristitud voiba tehta kaik, midä muga ei täudu heile.
Se om hüvin tehtud festival’, mitte ühtenzoitab ičeze tahol ristitud, lahjoičeb heile ihastust da hüväd mel’t.
Täl kerdal festival’ mäni 17.-21.
uhokud.
Giperboreja-festival’ om jä- da lumivestatusiden konkurs da ozuteluz.
Mastarid tegiba vestatusid aigvodhe.
Petroskoin randišt om vajehtamatoi Giperboreja-festivalin sija.
Täl vodel ozutelusel oli čoma da noidakaz nimi – ”Jän da leskusen pajo”.
Päpakičusen oli se, miše kaik vestatused kožuižiba festivalin nimehe.
Festivalil oli koume nominacijad: jävestatuz, lumivestatuz da lapsiden vestatuz.
Jogahižehe joukuhu mülüi ei enamb koumed mest.
Kut kaiken, vägestajikš tegihe azjtegon ižandad.
Parembaks jävestatuseks tegihe ”Voz’sadoiden pajo” – vestatuz.
Jogahine, ken nägi necen vestatusen, ei voind jäda üks’kaikuižen, sikš miše nece sur’ da hen vestatuz lujas hüvin kožui festivalin temaha.
Neciš vestatuses om sidotud männu da nügüd’aig.
Jogahine ozutelusen vestatuz voi arvostada korktas.
Kaikehe om pandud südäimen da hengen pala.
Ozuteluz oli lujas čoma kut päiväl, konz jä ilokahašti lošti päiväižen al, muga öl-ki, konz kaik vestatused čomin paštoiba erimujuižil lämoil.
Festivalin aigan lidnan randištol voi vastata lujas äi rahvast, kaikil oli hüvä mel’.
Giperboreja-festivalin kaikid čomemb oli jäl’gmäine päiv.
Pühäpäivän randištole kerazihe rahvaz, miše völ kerdan, a, voib olda, ezmäižen-ki kerdan, kacta vestatusid, tedištada vägestajiš, ühtneda konkursoihe, kacta koncertad da hüvin mänetada aigad.
Päiväl jogahižen täht oli tehtud erazvuiččed konkursad, Leninan irdal seižuiba möndsijad, kus mödihe Karjalan muštlahjoid, erazvuiččid sömižid da jomižid.
Ližaks, oli pidätud velokezr- da kalatezvoibištelendad.
Ühtel sanal – jogahine voi löuta azjan ičeze melen mödhe.
Ehtal zavodihe koncert, miččel ezini valdkundan kollektivoid da sebroid.
Koncertal nimitadihe vestatusiden vägestajid.
Kut proidnuzil-ki vozil, oli tehtud sur’ astund.
Necil kerdal se oli fakelastund.
Kaik astundan ühtnikad viritiba fakeloid!
Nece oli lujas čoma da čudokast!
Pidab sanuda, miše nece oli ühten parahimišpäi festivalin paloišpäi.
Ku sanuda čomuden da čudon polhe, nacein, niken ei jänd üks’kerdaižen  lämoiambuskelusen jäl’ghe.
Necil vodel se oli lujas suren da čoman, a päerigoičusen oli se, miše ani Änižen randal, Änižen jäl oli viritadud 15 pažagad.
Lopus pidab sanuda, miše azjtego lujas koskui nimehe – ”Jän da leskusen pajo”.
Kaiken om čomin kacta kut voib ühtenzoitta elos kaks’ vastazjad.
Jä da leskuz, nacein, kaks’ noidasižimbišpäi azjoišpäi mirus.
Giperboreja-festivalin tegijoile tarbiž sanuda lujas suren spasibon siš, miše jogahižen voden hö lahjoičeba meiden lidnan eläjile da adivoile hüväd mel’t da lämid tundmusid mugoižil viluil uhokun päivil.

Uhokun 27.
päiväl Petroskoiš, Rahvahaližiden kul’turiden keskuses pidätihe Vepsläine mifologiienciklopedijan prezentacii.
Ezmäižen kerdan ühthe kirjaha om keratud tedoid vepsläižiš jumaloiš, man, veden, mecan, kodin da tanhan ižandoiš, živatoiš da linduiš, londusen objektoiš, pühiš kiviš, londusen vägiš – lämoiš, vedes, tulleiš da kibuiš, miččed voiba tartta ristituhu.
Kogonaz kirjas om 340 kirjutest, kus om sel’genzoittud 369 terminad.
Kaik kirjutesed om pandud vepsläižen kirjamišton mödhe.
Kirjan pohjas om vepsän kelen kirjamišt da sured kirjutesed vepsläižiš.
Kaikuččel kirjutesel om vepsläine sana da sen znamoičend venän kelel.
Kirjutesed om täuttud čomil mustvauktaižil da erimujukahil fotokuvil.
Kirj oli paindud Petroskoin universitetan paindištos.
– En meletand, miše vepsläižes mifologijas voib kerata kogoinaižen kirjan.
Ezmäi planiruin kirjutada vaiše erasid kirjutusid vepsläižes mifologijas da kerata ühthižen kirjan, kus oliži völ kirjutesid karjalaižiš da suomalaižiš.
Olen ihastusiš, miše minei ozastui kerata materialad erižiden kirjoiden täht, – sanui enciklopedijan tegii, Kelen, literaturan da istorijan institutan etnologijan erišton ohjandai, istorialižiden tedoiden doktor Irina Vinokurova.
Nece kirj om äivoččen radon satuz.
Völ vodel 1994 Suomehe, Joensuu-lidnaha kerazihe etnografad, kudambad oppiba da tarkišteleba erilaižiden suomalaiž-ugrilaižiden rahvahiden mifologijad, veroid da kul’turad.
Hö ühtniba ühthe surehe projektaha, miččen mödhe planoiš oli tehta venän da anglian kelil enciklopedijoid uraližiden rahvahiden mifologijas.
Kogonaz tarbiž oli painda 15 mugošt kirjad.
Neniden tundijoiden joukus oli petroskoilaine-ki etnograf Irina Vinokurova.
Pörttes kodimale hän zavodi kerata materialad vepsläižes mifologijas, mitte oli lujas vähän oppitud.
Sikš ku vepsläižid zavottihe oppida möhemba, mi äjid toižid uraližid rahvahid.
Johan Andreas Šjögren löuzi vepsläižid vodel 1824.
Päliči kahteskümnes vodes vepsläižil oli Elias Lönnrot.
Irina zavodi oppida živatoiden mifologijad.
Materialad hän kerazi tedištuzmatkoiš vepsläižiš küliš Karjalas, Leningradan da Vologdan agjas.
Irina pagištoiti äjid vepsläižid, enamba vanhad sugupol’ved, kudamb völ muštab endevanhoid veroid.
Materialad oli muga äi, miše hän kirjuti erižen kirjan živatoiš vepsläižiden uskondveroiš.
Mifologine enciklopedii oli jättud, kuni ei linne vaumhen kirj živatoiš.
Vodel 2007 Vinokurova udes tartui oppimaha mifologijad.
Hän eci tedoid arhivoiš Petroskoiš, Piteriš da Helsinkiš, Venäman etnografižes muzejas, ende paindud kirjoiš da käzikirjutesiš vepsän kelen da rahvahan polhe.
– Minei lujas abutiba Maria Zaicevan da Maria Mulložen Vepsän kelen vajehnik, miččen mödhe minä tegin ičein enciklopedijan vaihišton da miččehe sid’ ližazin völ sanoid.
Meiden päivikš unohtadud mifologijan hengiden nimid löuzihe Emil Nestor Setälän vepsän kelen ozutesiš.
Käzikirjutesišpäi tuli mel’he minun dedoin Nikolai Bogdanovan dissertacii vepsän kelen vaihištos.
Nece käzikirjutez ei olend paindud.
Sain sigä lujas äi tarbhaižid tedoid ičein oppindan täht, – sanui Vinokurova.
Kirjas om äi tedoid, miččid nügüd’ ei voi kirjutada rahvahal, sikš ku nenid ristituid vajehti jo toine sugupol’v, eskai äjid nenid vepsläižid külid ei ole.
Vepsläižile vanhembile sugupol’vile kirj johtutab enččiš nor’aigoiš.
Norile vepsläižile andab voimust kätas ičeze rahvahan juriden polihe da olda vepsläižen.
– Minä tahtoižin, miše nece kirj abutaiži vepsläižile jäda hengiš, kaita ičeze kel’t.
Toivon, miše kirj lugetas ei vaiše tedomehed, no openikad da tobjimalaižed ristitud.
Meletan, kaikile se linneb tarbhaižen, – sanui Irina Vinokurova.

Edeližes nomeras Kodimalehteses sündui uz’ Veroiden Tedolang-rubrik.
Vepsän rahvahan veroiden tundii da zelliden tedai Valentina Rogoznina starinoiči lugijoile enedevanhoiš tradicijoiš da ristituiden tervehtoitandmahtoiš.
Necen nomeran täht hän vaumišti receptoid erazvuiččiš kubuišpäi.
Nenid receptoid amuižiš aigoišpäi kävutoitaba ristitud, miše vahvištoitta ičeze tervhut.
Lehmuzän ikod Naku om jomine lehmuzänikoišpäi.
Napuine vai sur’ luzik lehmuzänikoid pidab valada stokanal vaštakod vet i pordon aigad pidäda.
Joda sidä pidab lämän, voib ližata vähäšt met.
Vilustumižespäi voib joda 3 kerdad päiväs.
Lapsile anttas koume kerdad, toižin sanuda – stokan päiväks.
Rügindas, vilustumižes, kurk-, nivelišk-, kohtkibus, haman kadotuses vaumitadas hul lehmuzänikjomine.
Näpun änikoid valatadas hulal vedel da haudutadas päčiš.
Lapsile anttas kaks’ luzikad, vagahaižile – penen luzikaižen koume kerdad päiväs.
Aigvoččile voib joda pol’ stokanad koumašti päiväs.
Leskenhein Lapsiden täht leskenhein kävutadas vilustumižen lečindan täht, paksumba rügindaspäi.
Henotud leskenheinän lehted valatadas hulal vedel da pandas lühüdaks aigaks haudumaha päčhe.
Lapsile pidab joda üks’ luzik 3 kerdad päiväs, vagahaižile – pol’ luzikašt koume kerdad päiväs.
Leskheinäl pestihe ende vagahižiden hibjad, miše ei oliži hibjkibuid.
Gaved’hein Erašti lapsil oli ruskedhibjsibitez, siloi hüvän abunikan oli gaved’hein.
Gaved’hein pidi lehkaita vaštakol vedel, puzerta sidä, a tehtud vedel pesta last.
Kaik hibjpahused erigandeba lapsespäi.
Vagahaižil lapsil pestihe sündundrubid päs da hibjal.
Kohtun kibus gaved’hein oli ezmäižen abunikan: näpine gaved’heinäd valatadihe stokanal hulad vet i pordoižen pidätihe katusen al.
Jomine om vaumiž.
Se pidab joda seičemevoččile i vanhambile lapsile kaks’ sur’t luzikad koume kerdad, penile lapsile – üks’ pen’ luzikaine koume kerdad päiväs.
Pidab sanuda, miše pit’kha gaved’heinjomišt ei sa joda, linneb jüged maksale.
Lepburuižed Lepburuižid kävutadihe kohtun kibus, paskanduses.
Sen täht joga perehes ned oliba.
Kaks’ näput lepburuižid pidab valada vaštakol vedel i kehuzoitta pordon aigad.
Jomižel jottas lapsid: kaks’ luzikad koume kerdad päiväs.

Praznik: Kodiman keväz’kun nomeras tahtoim starinoita praznikoiš, miččid vepsläižed amuižiš aigoišpäi praznuičeba kevädel.
Maidnedal’.
Sen praznuičendan päivmär vajehtasoi kaikuččen voden.
Nece ripub sišpäi, konz zavodišoi Sur’ Pühä.
Maidnedal’ praznuitas jäl’gmäižel nedalil edel Sur’t Pühäd.
Edel Maidnedalid tobjimalaz vätihe svad’boid.
Necidä aigkeskustad nimitadas argaks.
Maidnedal’ lopib svad’boiden aigkeskustan.
Sikš necen praznikan praznuičendaha mülüi äi eravuiččid svadibveroid.
Ozutesikš, maidnedalin koumanz’päivän vävu tuleskeli adivoihe anopennoks.
Anop’ adivoičeti vävud pirgoil.
Pühäpäivän külädme čomitadud korjiš ajoiba nored, kudambil svadib oli ei amu.
Heboiden harjoihe pal’mikoitihe erimujuižid lentaižid.
Murz’ain ruši paikan pälpäi da pani sen hardjoile.
Muga hän ozuti sorokal, miše nügüd’ hän om jo mehel.
Norišt da lapsed laskihe mägilpäi, pajatiba, vändiba garmonil.
Maidnedalin jäl’ghe tuleb seičemenedaline Sur’ Pühä, se jatktasoi Äipäivähasai.
Maidnedalid ei sa mülütada keväden praznikoihe.
Erašti se om tal’vel.
No sen aigan prostidas tal’venke da vastatas kevädenke.
Suren Pühän pakičused lujas painastiba keväden praznikoiden praznuičendaha.
Siloi norišt ei kävund besedoile, ei sand pajatada da kargaita äjan.
Suren Pühän aigan tobjimalaz praznuitas Blahoveššenj.
Se om 25.
päiväl keväz’kud.
Necil päiväl ei sa rata.
Om mugoine muštatez: ”Blahoveššenjal lind ei puno pezad, neižne ei pal’mikoiče kasad”.
Ende nece nedalin päiv, miččel oli Blahoveššenj, tegihe pühäks kogonaižeks vodeks.
Sil päiväl ei sand zavot’t’a nimiččid manradoid.
Nedališ edel Äipäiväd om Birbincpühäpäiv.
Nece om sur’ praznik.
Eriline znamoičend om birbincpul, miččehe kevädel ezmäi kaiked ozutasoi urbid.
Rahvaz uskoi, miše birbincpul om noidasine vägi.
Sikš praznik zavodišoi mecha kävundaspäi.
Birbincpun barbad vedihe pühäkodihe.
Kodiš ned pandihe Jumalančogaha, kus ned seižuiba pit’kha.
Mugoižed barbad kaičiba pereht pahudespäi.
Ei kaik barbad pandihe Jumalan čogaha, erasid barboid emägaižed peitiba.
Konz tuleskeli aig pästta živatoid omaluižele, sen täht ottihe birbincpun vic.
Sen ližaks, Birbincpühäpäiväl mugoižil vicoil ”rozgitihe” lapsid da živatoid, miše ned oližiba tervhed.
Keväden kaikid suremban praznikan om Äipäiv.
Sen praznuičendan päivmär vajehtasoi.
Äipäiv praznuitas ezmäižen pühäpäivän täuz’kudaman jäl’ghe.
Siloi lopišoi Sur’ Pühä da zavodišoi keväz’arg, lihan söndan aig, se jatktasoi Stroicanpäivähasai.
Äipäiv praznuitas kogonaižen Pühän nedalin.
Praznik zavodišoi öl pühäkodihe kävundaspäi.
Rahvaz ülenzoitab pajoiš Iisusan eläbzumišt.
Aigoiš homendesel mugažo mändihe pühäkodihe.
Sigä oli pitkid loičendoid.
Rat’kaigan ristitud lahjoičeba toine toižele mujutadud munid.
Ende pühäkodinno mužikad tehliba mujutadud muniden iškendoid.
Praznikaližen longen jäl’ghe rahvaz mäni iloitelemhas irdale.
Zavottes necil päivälpäi i kogonaižen tulijan nedalin norišt kävui kelotamha pagastkelloil, miše pigemba naida vai lähtta mehele.
Kut Birbincpun barboil Birbincpühäpäivan, muga Äipäivän mujutadud munil om noidasine vägi.
Änižröunal oli mugoine tradicii – anop’ lahjoiči norele vävule 100 munad!
Vävule tarbiž oli lahjoita anopele kanghan vai platjon.
Pühän nedalin aigan mužikad navediba ajatada munid.
Sen täht tehtihe puine pit’k kartaine.
Sen ühtel agjal oli penikaine jaugaine.
Kartaine pandihe lavale da ajatiba sidme munid.
Toine muna venui lahkoil kartaižen edes.
Tarbiž oli sorta sidä munad, mitte venui lahkal.
Vägestai oti sortud munan ičeleze.
Norišt necil aigal čibui.
Čibud tehtihe lujas levedad, lahkad oliba kaks’metrižed.
Pohjoižvepsläižil čibud oliba pertiden sarajil, toižil vepsläižil – irdal.
Neiččed ištuiba čibuil da pajatiba, prihad čibutiba heid.
Ezmärgespäi külän pertidme pajoidenke kävui ristan rahvaz (pap’, djakon, pühäkodin varjoičii).
Se ülenzoitti Iisusad.
Pertiden ižandad andoiba ristan rahvahale sömlahjoid vai adivoičeti longel.
Siš küläs, miččehe tuli ristan rahvaz, oli necil päiväl sur’ praznik.
Toižel pühäpäiväl Äipäivän jäl’ghe zavodišoi Foman nedal’.
Foman nedalin tožnargen om kolijan äipäiv.
Necil päiväl kävutihe kaumžomale muštelmaha kolnuzid läheližid.
Ende vepsläižed otliba kerdale sömäd, adivoičetiba kolnuzid da söiba iče.
Kuctihe kolnuzid läheližid adivoihe.
23.
päiväl sulakud om Jürgin päiv.
Siloi praznuitas živatoiden pästmišt omaluižele.
No tobjimalaz meiden mal oli vilu völ sulakus, kaiktäna oli lunt.
Sikš kaik praznikaha sidotud verod oliba vaiše simvoližed.
Emäg oti hurha kädehe seglan leibänke, jumalaiženke, munanke, tohusenke da kelloiženke; oiktaha – kirvhen.
Neniden noidasižiden kaluidenke hän ümbärzi živatoid tanhal da sanui puhegid.
Sid’ emäg pani kirvhen kündusele, jumalaižen – uksen pelele i mugoižiš noidasižiš ”verajiš” läbi pästi živatoid.
Sid’ ajatihe živatoid sijaližennoks časoun’annoks, sigä pap’ kasteli niid pühäl vedel.
Sen jäl’ghe živatoid ajatihe tagaze tanhale.
9.
päiväl semendkud, Nikolan päiväl, mužikad peziba heboid keväz’vedes.
Nece tarbiž oli tehta, miše masatuz oliži ozakahan.
Ved’ semendkus zavodišoi erazvuiččid manradoid.
Hebo kaiken oli olnu mehen abunikan mugoižes azjas.

Karjalan školiš, miččiš opetas rahvahaližid kelid mäniba olimpiadad, miše valita parahimid openikoid, kudambad ütneškandeba sid’ regionankeskeižehe olimpiadaha.
Petroskoin Suomalaižugrilaižes školas openikoid, kudambad opendaba vepsän kel’t, ei ole äi.
No kaik-se neche olimpiadaha vepsläižilpäi ühtni 9 mest.
Ned oma kaks’ prihašt seičemendes klassaspäi da seičeme openikad ühesandes, kümnendes da ühtestoštkümnendes klassoišpäi.
Pidab sanuda, miše olimpiadtegendad necil vodel oliba jügedad.
Ezmäine tegend, kut i kaiken, om kundlemine.
Openikoile lugetas tekst, heile tarbiž tarkašti kundelta se da sid’ antta vastusid küzundoihe tekstan mödhe.
Toine tegend om oigetud el’gendusele.
Openikad lugeba tekstan, kändaba sen da mugažo andaba vastusid küzundoihe.
Koumandes tegendas tekstas ei olend erasid sanoid, openikoile pidi meletada, miččed ned oma da kirjutada niid tekstaha.
Nelländes tegendas tarbiž oli panda tekstaha oiktoid sanoid, miččed oli taritud alemba.
Videnz’ om sädandtegend.
Openikoile tarbiž oli kuti täutta penikaišt anketad ičesaze.
Lapsed starinoičiba kus hö eläba, mitte heil om kanz, midä hö navediba söda, lugeda, mitte om heiden armaz vänd, midä hö navediba tehta lebuaigal.
Jäl’gmäine tegend om kaiken ani tärged, se om pagin.
Sečemenden klassan openikoile oli taritud Armaz vodenaig-tem paginaks.
Vanhembad lapsed starinoičiba ičeze armhas sebranikas.
Paginan jäl’ghe lapsile pidi antta vastusid žürijoukun küzundoihe temadme.
Žürijoukuhu necil vodel mülüiba Karjalan telenägudesen radnik Maria Filatova da Kodima-lehtesen toimitai Galina Baburova.
Täl kerdal openikoiden paginad-starinad kuvatihe kameroile.
Olimpiadradoiden satused oliba erazvuiččed.
Vanhembiš klassoiš žürijoukud lujas ihastoitiba koumen openikan kel’tedod.
Ned openikad tegiheki parahimikš.
Koumanden sijan sai Andei Lukin, toižen – Polina Kononova, ezmäižeks tegihe Natoi Aleksejeva.
Seičemendes klassas ezmäižen sijan sai – Danil Lonin.

20.
uhokud Šoutjärven školas jo seičemenden kerdan mäni voin-patriotine vänd ”Zarnica”.
Kaikuččel vodel paiči vändod školas om konferencii.
Täl kerdal konferencijan teman oli ”Hul südäin”.
Lapsed starinoičiba premijan polhe, miš da kenele se anttas.
Täl vodel vändho ühtni kuz’ joukud Šoutjärven školaspäi da üks’ jouk Kalagespäi.
Openikad napernas vaumičihe sihe da äjan harjoitelihe.
Joukuile pidi mända seičeme stancijad: matematikališt, istoriališt, časud-stancijad, ekskursijad Šoutjärvedme, kodirandan stancijad, mitte oli muzejas, požarstancijad da ozatomusiden situacijoiden stancijad, mitte mäni školan sportzalas.
Kaikuččel stancijal lapsiden täht oli vaumitud melentartuine tegend.
Mugožo openikoile pidi joksta počtale da löuta sigä peitkal’huden.
Matematikaližel-stancijal tarbiž oli tehta lugutegoid, časud-stancijal pidi antta vastusid küzundoihe školan istorijan polhe, istorialižel stancijal tarbiž oli tehta tegendoid, miččed oli omištadud Suren voinan temale.
Požarstancijal openikad paniba päle hengituzkaičimid, a školan sportzalas lapsed marširuiba da tehliba toine toižele sidegid.
Muzejas pidi starinoita voinan aigan predmetan polhe da meiden külänikoiden urohontegon polhe.
Völ oli üks’ melentartuine tegend komandiroiden täht.
Heile tarbiž oli kerata Kalašnikovan avtomatan.
Kaik komandirad da joukud ozutiba hüvid satusid.
Ezmäižen sijan sai Šoutjärven školan jouk, miččen komandiran oli Naumova Jana, kahesanden klassan openik.

Uhokun keskes mäni ezmäine necil vodel Kipinän vai Vepsläižen kibinän radnikoiden vastuz lugijoidenke.
Täl kerdal kulehtesen toimitajad oliba Šoutjärven keskškolas.
Kibinälaižed starinoičiba kudenden da seičemenden klassan openikoile siš, kut tehtas kulehtez, äjak mest keradab nomeran, ken kuvadab sidä.
Urokan toižes palas lapsile oli taritud olda Kibinän pätoimitajiden da čomenzoitajiden roliš.
Lapsed iče tegiba čomitust vepsläižehe runoho.
Openikad oma lujas hüväntahtoižed, ilosižed da aktivižed.
Pidab sanuda, miše lapsed ozutiba hüvid kel’tedoid.
Kulehtesen toimitajid lujas ihastoiti se azj, miše openikad lujas levedas kävutoitaba Kibinäd vepsän kelen urokoil.
Ühtes noren vepsän kelen opendajanke hö tehleba mastar’-klassoid kulehtesespäi, lugeba tekstoid, opendaba runoid, kirjutaba kirjeižid Pakaižukole.
Kipinä-kulehtesele om jo 30 vot.
Se paindas Periodika-paindištos.
Vodelpäi 2011 se lähteb eriži koumel kelel nel’l’ kerdad vodes.
Školihe 5.-8.
klassoihe kulehtez oigetas ilma maksuta, kaikuččele openikale kädehe.
Vepsläine kibin om hüvä abunik opendajile-ki urokoil.
Sigä om erazvuiččid tekstoid da tegendoid eri-igäižile lapsile.
Männudel vodel Kipinä-kulehtez sai Sampo-premijan Karjalan kul’turan kaičendas.
Matkad vepsän man školidme jatktasoi.
Varastagat Kibinän radnikoid adivoihe!

Festival’: Suomalaiž-ugrilaižiden rahvahiden kul’turan festival’ voziden sirttes tegesoi popul’arižembaks.
Täl vodel se lahjoiči Petroskoilaižile viž čomad päiväd.
Mirus om äi rahvahid.
Jogahižel om ičeze kul’tur.
Kaik kul’turad, rahvahad-ki oma erilaižed da melentartuižed.
Pidab teta enamba toižiden-ki rahvahiden kul’turid da vajehtadas ičeze kul’turmahtištol kesketi.
Sidä jo toižen voden tegeb Suomalaiž-ugrilaižiden rahvahiden festival’, mitte mäni ei amu meiden Valdkundan pälidnas Petroskoiš da toi surid satusid.
Necen festivalin aigan erasid päivid erazvuiččiš Karjalan da Petroskoin sĳ oiš da koncertzaloiš pidätihe erazvuiččid mastar’-klassoid, ozutelusid, koncertoid.
Festivalin pätegendan oli ühtenzoitta Venäman suomalaiž-ugrilaižiden norišton fol’klorsebroiden sädandradon.
Mugoine festival’ abutab heraštoitta ristituiš melentartust suomalaiž-ugrilaižiden rahvahiden kul’turaha da kollektivoile tehta kosketusid toine toižen keskes.
Mugoižen festivalin taguiči Karjalan valdkundad voib rohktas nimitada ühten kaikid surembiš suomalaiž-ugrilaižen mirun et nokul’ turižiš keskusišpäi.
Ezmäine festival’ mäni vodel 2015.
Muloi sihe ühtniba päazjan kollektivad Petroskoišpäi.
Adivoišpäi oli vaiše Mordvan valdkundan üläopišton Gaigi moro-sebr.
Necil-žo vodel Suomalaiž-ugrilaižiden rahvahiden kul’turan festivalile tuliba udmurtilaižed sebrad: ned oma fol’klorišt-etnografi ne Čipčirgansebr Iževskaspäi da Kantilena-pajosebr Glazovaspäi.
Mordoviaspäi festivalihe ühtni Vaigel’-art-teatr, a Marii-El-valdkundad eziti Carmis-kargteatr.
Proidnuden voden rindatades festivalin programm tegihe bohatambaks.
Ku siloi festival’ mäni vaiše koume päiväd, necil vodel se oli viž päiväd.
Paiči ezitusid koncertoil adivod tundištoitihe Petroskoi-lidnanke: oli ekskursĳ oid Kantelen pert’he, etnografi žehe Karjalan pert'–muzejaha, Karjalan rahvahaližehe kirjištoho, Kižimuzejaha da Pedagogižen opišton rahvahaližen kul’turan muzejaha.
Festivalin aigan mäni čomuden konkurs.
Siš suomalaiž-ugrilaižed neiččed-üläopenikad erazvuiččiš Venäman agjoišpäi ozutiba ičtaze.
Konkurs tehtihe jo videnden kerdan.
Sil Karjalad eziti Petroskoin Suomalaiž-ugrilaižen školan pästnik Diana Nikitina.
Festival’ lopihe čomal Galakoncertal, mitte mäni Lapsiden da norišton sädandan pertin surel scenal.
Kaik kollektivad saiba diplomid da muštlahjoid, kubkoid, medalid.
Festival’ oli tehtud Venäman Opendamižen ministerstvan, Karjalan valdmehišton da Suomalaižugrilaižiden üläopištoiden abul.
Pidab sanuda sur’ pasib tegĳ oile neciš čomas lahjas meiden valdkundan eläjile.
Ken ei voind putta sille täl vodel, tulgat tulĳ al.
Toivom, miše se linneb völ čomemb da keradab völ enamba kacujid!

Keväz’kus Karjalan valdmehišton sauvotuses mäni pämehen vastuz Periodika-paindišton radnikoidenke.
Läz časud Aleksandr Hudilainen andoi vastusid lehtezmehiden küzundoihe.
Erasid niišpäi, miččed oma kaikid tarbhaižembad da melentartuižembad, panem lugemižeks Kodima-lehtesen lugĳ oile.
Aleksei Makarov, Periodikapaindišton pämez’: – Küzund, mitte holestoitab meid kaikid – miččid vejehtusid linneb Karjalan valdmehištos?
– Ei amu minai oli vastuz Venäman prezidentanke.
Vastusel minä starinoičin meiden valdkundan radon satusiš.
Sel’genzoitihe, miše Karjalas om äi hubid pertid, niiden eläjad ei voigoi sada uzid fateroid.
Kaikiš azjoiš, miččed tegesoiš meiden Karjalan valdkundas minä pidän vastusen.
Neciš-ki azjas minä olen vastusenpidäjan.
El’gendan, miše rad siš poles oli tehtud hubin.
Sikš tegin oiktan pätandan – vajehtada valdmehišton kundad, miše parembzoitta radod siš poles.
Vähenzoitim varapämehiden lugud kahteks kerdaks.
Nügüd’ valdkundan pämehel linneb 1.
varapämez’-premjer-ministr da kaks’ varapämest üks’ – südäinazjoiden politikan pämez’ da toine – administracĳ an ohjandai.
Ende oli kahesa varapämest.
Om sel’ged, miše nügüd’ nenil valdmehil linneb enamba radod, vastusenpidändad.
Konstitucĳ aha linneb tehtud vajehtusid.
Vajehtusiden jäl’ghe meile tarbiž valita da märitada koume tärktembad mest – premjer-ministrad, fi nansoiden da ekonomikan ministrad.
Pidab erigata Sauvomižen ministerstvan Elämišt-kommunaližen elomišton ministerstvaspäi.
Nene oma ministerstvad, miččiš mö pidäm vastusen prezidentan da, ezmäi kaiked, eläjiden edes.
Pertiden kohendusiš da sirdändas vanhoiš pertišpäi pidäškandeb vastusen Sauvomižen ministerstv.
Amu oli jo taht erigoitta Tervhuden kaičendan ministerstvan Socialižen kehitoitandan ministerstvaspäi.
Naku oma kaikid tärktembad vajehtused valdmehišton kundas.
Nügüd’ mäneb konkurs joudajile radsĳ oile.
Armas Mašin, Carelia-kulehtesen pätoimitai: – Nügüd’ paksus pagištas ”brendoiš”.
Nece om mugoine verazmaine nügüdläine sana.
Midä Tö voižit nimitada Karjalan brendaks?
Miččed uded Karjalan brendad voiba sünduda?
– Konz pagištas Karjalas, ka ezmäi kaiked tuleba mel’he verez il’m, ekologii, tihedad mecad.
Necidä kaiked ičeze runoiš kuvadaba runoilĳ ad.
Ližaks, kaik nece vedäb Karjalaha äiluguižid turistoid.
Heiden lugu kazvoi 18,8% 2014.
voden rindatades.
Läz Sortavalad zavottihe sauda turistine sportkeskuz, kus linneb äi adivpertidki.
Mö iloks nimitam sidä peneks Kuršavel’aks.
Nece keskuz planiruidas tehta kahtes vodes.
Sigä voib lebaita kezal da tal’vel.
Mec-ki om meiden brend.
Meil om bohatoid meckal’huzid.
Nügüd’ mö radam mecanke Skandinavian maiden tehnologĳ oiden mödhe, nece om lujas tarbhašt ekologĳ an kaičendan täht.
Meil om lujas bohat istorii, puine XIVXV-voz’sadan arhitektur.
Kaik nece pidab kaita da ozutada.
Se om-ki meiden brend.
– Oli vahvištoitud Karjalan kehitoitandan progamm.
Midä ut linneb tehtud sen mödhe?
– Turizman poles linneb äi ut.
Sortavala oli Uden voden pälidnan täl vodel.
Sihe tuli lujas äi turistoid.
Praznikaks oli tehtud äi radod.
Adivpertid oli täuttud ristituil.
Eskai susedtahoze tuliba turistad, miše putta praznikale.
Läz kümned vot tagaze Ruskealas oli redu.
Nügüd’ sinna tuleb enamb kahtsadad tuhad turistad vodes.
Läz Pit’kärantad om Vauktad sildad-sĳ a, mitte pigai, meletan, linneb popul’arižeks turizman keskuseks, völ tetabambaks, mi om Ruskeala.
Jo nügüd’ rahvaz astub jaugai sinna kahesa kilometrad, miše nägištada 14, 19 da 30-metrižid vezilanktusid.
Äi om manradon polehe sidotud projektoid.
Lahdenpohjan rajonas kazvatadas lihaks uz’ sarvživatoiden rod, vodes päliči linneb koume tuhad živatad.
Tahtoim tehta uz’ kombikorman zavodan.
Kala om mugažo lujas perspektivine pol’.
Om meil ristituid, kudambad kazvataba kalad.
Hö saskeleba kalan da möukun korktas ladus Granpri-arvostusid keskrahvahaližil ozutelusil.
Meil om äi kaikenlaižid tarbhaižid mankaivatusid, vaiše mavoid (neftid) ei ole: kuldad, almazoid, erazvuiččid metalloid, platinad, nikel’ad, hromad, raudad.
Kostomukšas om 1 milliard 400 tuhad rudan varad.
Sämozeron randal om 4-6 tonnad kuldan varad.
Meidennoks kaikuččen voden tuleskeleba vejad, kacuba meiden kivikal’huzid.
Venehentegendan zavodale tahtoim sauda baržan, mitte voiži vedäda kived.
Investorad tuleskeleba sinna, kus om hüvä infrastruktur.
Meil om vaiše üks’ čoma Kola-te.
Jo hüväs olos Kondopoga-Pudož-Vologda-te.
Pigai, toivom, se linneb Kola-ten karččeks.
Ekonomikan ministerstvas om läz 130 projektad.
Om sel’ged, kaik ei lähtkoi eloho.
Om äi erazvuiččid jügedusid.
No se azj, miše mö kucum meiden valdkundaha kümnid investoroid, i hot’ erasile heišpäi om mel’he se, midä mö voim tarjoita, ka neceki om hüvä.
Toivom, miše parahimad projektad kaik-se tuleba eloho.
Mihail Nezvickii, Karjalan Sanomat-lehtesen pätoimitai: –Täl vodel meil mäneškandeb Suomalaiž-ugrilaižiden lehtezmehiden da tv:n i radion radnikoiden forum.
Kut Tö meletat, mitte znamoičend om sil?
Keda mö varastam?
Kut Tö voit arvostada Karjalan lehtezradnikoiden radod?
– Necen foruman tegemine om meiden idei.
Sen pätegendan om kingitada homaitust rahvahaližihe kelihe da rahvahaližehe kul’turaha.
Meiden rahvahaližil lehtezmehil, tv:n da radion toimitajiden radol om sur’ znamoičend uzištoiden levitamižes.
Heil om kenen täht rata.
Ku vodel 2012 lapsid, kudambad opendaba karjalan, suomen da vepsän kelid päivkodiš da školiš, oli 4600 mest, ka vodel 2015 heid om enamba 7000 mest.
Koume vot tagaze mö em voinugoi löuta Petroskoin universitetha tahtnikoid opeta kodikelid.
2015.
voden sügüz’kus universitetha päzui opendamhas 18 mest.
Foruman abul voim po pul’a rizoitta meiden istorĳ ad, kul’turad.
Om taht vajehtada meiden eläjiden kacundad rahva haližihe kelihe.
Ei muga amu oli huiged sanuda, miše sinä oled vepsläine vai karjalaine.
Sid’ tegihe rahvahaližen ičetundmusen udessündutamine.
Äjad ristitud nügüd’ oma ülevad, miše hö oma karjalan, suomen da vepsän rahvahiden ezitajad.
Pidab tehta muga, miše irdoil-ki ristitud pagižeškandeba ičeze kodikelil.
Nece om jüged.
Nügüd’ eskai küliš äjad jo ei tekoi kodikel’t.
Tarbiž, miše perehiš kuližihe kel’.
Lehtezmehed, tv:n da radion radnikad oma ezmäižed abunikad ristituile neciš azjas.
Heile pidab  propagandiruida rahvahan kul’turad.
Meile om mil ülendeldas.
Galina Baburova, Kodima-lehtesen pämez’: – Om tetab, miše vepsän rahvaz om vähäluguine.
Tahtoižin tedištada, miččen Tö näget necen Karjalan igähižen rahvahan tulĳ ad aigad?
Mi voib antta rehkaidusen ristituile, miše hö kaičeskandeba vepsän kel’t?
– Jäl’gmäižiš voziš oli lujas äjan tehtud vepsän mal: Šokšus oli kohetud škol, Šoutjärven muzejas oli loptud kohenduzradod.
Tarbiž löuta aktivistoid.
Vepsläižil om lujas aktivine naine – Larisa Smolina.
Hän om sädaimez’.
Pidab, miše ei vaiše valdmehišt tugiži vähäluguižid rahvahid, no rahvahal-ki oliži taht kaita ičeze kul’turad.
Mi enamba linneb aktivižid ristituid, sid’ enamba om šansoid kaita kel’.
Ku sanuda tot, assimil’acii om.
No meiden käziš om sündutada ristituiš tahtod pagišta kaiktäna kodikelel.
Pidab löuta üks’hengižid mehid, ühtenzoittas heidenke.
Vepsläižil om mahtokaz Zinaida Strogalščikova, kudamb lujas holdub vepsän rahvahas.
No mugoižid ristituid pidab äi, miše kaikuččen agjan küläs oliži ičeze aktivine mez’.

Pauklahjoičend: Runoilĳ ad, kudambiden keskes oma vepsläižed Ol’ga Žukova da Nikolai Abramov, oli korktas arvostadud Moskvas.
2015.
voden augotišes Hanti-Mansĳ skan agjan Jugra-tahos oli tehtud literaturine praznik, miččel mäni Dmitrii Mizgulinan uden kirjan prezentacii.
Sen nimi om ”Kogdato solnce bilo Bogom…”.
Nece kirj om kirjutadud venän da suomalaižugrilaižil kelil.
Dmitrii Mizgulin om tetab Venäman runoilii, hän om sündnu Murmanskas.
Hänen runokogomused om kätud äjihe Jevropan kelihe.
Prezentacĳ al ezitadud kirjaha mülüi Mizgulinan parahimad runod venän kelel, runoiden kändmižed Venäman suomalaižugrilaižihe kelihe da mugažo suomen da vengrian kelihe.
Kändajad Karjalaspäi oma Ol’ga Žukova, Nikolai Abramov (vepsän kel’), Natalja Antonova (karjalan kel’) da ei amu lähtnu elämaha Suomehe Kristina Korotkih (suomen kel’).
Kirjan prezentacĳ al kirjutai sanui: ”Nügüd’ Jugra om mugoine ma, mitte ühtenzoitab kaiked suomalaiž-ugrilaižed rahvahad, heiden literaturad.
Tägä pidätas lujas äi sihe sidotud azjtegoid.
Äjiden minun kirjan kändajidenke olem tutabad, sebranikad, sikš sündui mugoine idei – käta se suomalaiž-ugrilaižihe kelihe”.
Necen voden uhokus Moskvan Literatoroiden pertiš mäni Očarovannii strannikliteraturižen premĳ an N.S.
Leskovan nimel pauklahjoičend.
Sihe ühtni tetabid literatoroid, kul’turan da taidehen radnikoid.
Laureatoiden keskes oli Dmitrii Mizgulinan kirj-ki.
Ezmäižen premĳ an čomas kändmižes sai suomalaiž-ugrilaižiden runoilĳ oiden jouk Kogda-to solnce bilo Bogom…-kirjas.
Žurĳ ouk kiti runoilĳ oid sures panendas runotushe kodikelel, hö arvostiba čoman kändmižradon da pakičiba kaikuttušt runoilĳ ad lugeda runoid ičeze kelel.

Tarbhaižed vastused: Keväz’kun keskes mäni ezmäine Kodima-lehtesen vastuz lugĳoidenke.
Kodima-lehtez lähteb eloho jo vodespäi 1993.
Se paindas vepsän da venän kelel.
Vepsän kelen pohjaze om ottud kirjkel’.
Nece om sel’ged.
Konz mö lugem kirjoid, lehtesid, kulehtesid miččel taht kelel, ka ned om kirjutadud kirjkelel, ei paginal.
Om specialižid literaturižid normid.
Tekstad lehtesiš oma čomal kelel, tarkašti valitud vajhidenke.
Vepsän kirjkel’ oli tehtud koumes vepsän paginaspäi.
Sikš kacmata erazvuiččihe sanoihe da sanoiden formihe paginoiš, kirjkel’ om sel’ged kaikile vepsläižile.
No om toine-ki jügeduz.
Kodimas paksus starinoitas erazvuiččiš azjoiš, miččed tehtas nügüd’.
Eloho kaiken aigan tuleba uded sanad.
Mö otam niid paginaha.
Muga tegesoi vepsän-ki keles.
Meile pidab otta paginaha uzid vepsänkeližid sanoid.
Miše ned ei oliži ottud venän kelespäi, voib meletada ičenaižid.
Ku ned linneba sel’ktad rahvahale, ka pidab paksumba otta niid paginaha.
Ninga eläškandeba uded vepsänkeližed sanad, ned bohatoitaba meiden kelen vaihištod.
Mugoižiš uziš sanoiš, miččed paksus voib vastata Kodima-lehteses, pagištihe lugĳoidenke lehtesen toimitajad.
Hö sel’genzoitiba sanoiden znamoičendoid da starinoičiba, mikš se vai toine sana om tehtud muga.
Sid’ lugĳ oile oli taritud väta.
Vändod oli sidotud vepsän kel’he.
Tarbiž oli nimitada kut voib enamba sanoid märitud kirjamehe, ozaita, mittušt sanad sel’genzoitab vepsän kelel vändon ohjandai.
Oli hüvä el’geta da rižada, miše lugĳ ad surel tahtol tuliba vastusele, aktivišti ühtniba sihe da ihastusiš kitiba Kodima-lehtesen radnikoid vastusen lopus.
”Lugem kaiken, mi om kirjutadud Kodimas.
Se om tarbhaine lehtez meile” – sanub kaikenaigaine lehtesen lugii Galina Lokkina.
Lehtesen amuine sebranik ližadab: ”Mugoižed vastused lugĳ oiden täht pidab tehta.
Pidab meile meletada, diskutiruida, väta.
Midä-se ut saim, uzid vajhid tedištam”.
Lugĳ ad sanuiba, miše nece vastuz om lujas tarbhaine heile.
Pidab sanuda, miše lugĳ oiden taguičiki sündui idei vastatas.
Kodima-lehtez om üksjäine lehtez vepsän kelel.
Se ühtenzoitab erazvuiččiš agjoiš eläjid vepsläižid.
Heiden täht se om tärged lehtez, kuspäi hö voiba tedištada uzištoid vepsän rahvahan elospäi.
Sikš lugĳ oile om tarbhašt el’geta kaikuttušt sigä kirjutadud sanad.
Lehtesen radnikoile-ki nece vastuz om tarbhaine.
Se andab voimust tedištada, miččed temad oma melentartuižembad ristituile lugemižeks.
Mugoine sido lugĳ oidenke abutab löuta uzid hengid kirjutesiden täht.
Paiči kaiked, vepsläižiden täht nece om hüvä sü keratas udes ühthe da pagišta armhal kodikelel.

Praznikal ozateldihe kluban ohjandajad, pämest – Larisa Smolinad da toivotadihe Paginklubale pit’käd igäd.
Paginklub vaumiči adivoile melentartuižen programman: vastusel pagištihe, vätihe, mušteltihe hüvid päivid, pajatadihe, lugetihe runoid, jodihe čajud.
Mi om Paginklub – sen polhe tedaba äjad.
Paginklubas mö kirjutim jo äi kerdoid.
No ku kundled sen polhe ezmäižen kerdan, ka mö ihastusiš starinoičem sen polhe udes.
KEN EI TEDA PAGINKLUBAD...
Paginklub om tetab, nacein, jogahižele Petroskoin vepsläižele.
Pidab sanuda, miše se tetas äjiš toižiški vepsläižiš elosĳ oiš.
No petroskoilaižile se om erine azj.
Ku küläs vepsän paginad voib kundleta irdal, laukas vai susedoilpäi, ka lidnan vepsläižed ei kundelkoi ičeze kel’t, ei pagiškoi kodikelel.
Muga maman kel’, mitte oli konz-se ezmäižen kelen kaikiš sĳ oiš, lidnas hotkas unohtadas.
Nügüd’ ristitud, kudambad tahtoiba kundelta kodikel’t da tahtoiba pagišta sil, voiba tehta sidä Paginkluban vastusil.
Paginklub ”Vepsläižed besedad” oli tehtud vodel 2011 keväz’kus.
Paginkluban augpanĳ oin oliba kelen oppii, tedomez’ Nina Zaiceva da Helsinkin üläopišton professor Riho Grüntal’.
Siloi norile aktivistoile tuli mel’he idei tehta vastusedpaginad vepsän kelel.
Niile kuctihe kaik tahtnikod: ned, kudambad tahtoiba opeta vepsän kel’t vai muite löuta sebranikoid da pagišta ičeze kodikelel.
Vastusid zavottihe tehta ühten kerdan nedališ Petroskoin rahvahaližes kul’turkeskuses.
Ezmäižele Paginkluban vastusele tuli läz kümned mest.
Muga zavodihe Paginkluban elo.
Kaikuččen nellänz’päivän ehtal paginklub avaiži ičeze verajad da vastsi adivoid.
MIDÄ PAGINKLUBAS TEHTAS..
Vides vodes Paginklub om tehnu lujas äi hüvid ehtoid.
Vastusile tuleskeliba runoilĳ ad, heile anttihe küzundoid, lugetihe runoid.
Oli tehtud-ki erazvuiččid mastar’-klassoid.
Ozutesikš, opetihe panda päle paikad, opetihe plett’a vöid.
Ühtes praznuitihe pühid, ühtes johtutadihe lähttud elospäi ristituid.
Nored aktivistad kaiken napriba tehta midäse melentartušt adivoiden täht.
Hö tahtoiba, miše Paginklubaha tuliži völ enamb rahvast.
Maria Košeleva, Paginkluban ühtnik sanub: ”Noriden päs om melid, kut kehitoitta da kaita vepsän kel’t.
Mö el’gendam, miše Paginklubaha pidab kucta rahvast, paksumba norid mehid.
Voib olda, mö voim ozutada norile, miše vepsän kul’tur om melentartuine, se ei ole vaiše vanhoiden mehiden azj”.
KELLE PAGIN OM TÄRGED...
Paginkluban vastusele tuleskeleba eri-igäižed ristitud: pičuižed lapsed, školan openikad, nored prihad da neiččed, rauhadki mehed.
Erased jo tedaba vepsän kel’t i tuleskeleba klubaha pagižmaha, tedmaha uzištoid, samha hüvid melid.
Tožed ei tekoi kel’t, no tahtoiba kosketadas vepsän rahvahan kul’turaha, tahtoiba tedištada vepsläižiden nügüdläižes elos.
Paginklub ühtenzoitab erazvuiččiden paginoiden vepsläižid.
Ved’ paginoile tuleba ei vaiše petroskoilaižed.
Internetan kal’t paginaha tartuba Piterin agjan vepsläižed da Karjalan Änižröunan vepsad.
Om-ki sido verazmaižidenke.
Paginklub om tarbhaine äjiden täht.
Kluban ohjandai Larisa Smolina todenzoitab necidä azjad: ”Ku mö vastamoiš viž vot, ka se znamočeb, miše nece om tarbhašt.
Se om tarbhašt ei minun täht, a kaikuččele vepsän rahvahan ezitajale.
Joga nedalin minei zvon’das, küzeltas: ”Linneb-ik vastuz, voib-ik tulda?”.
Minä olen ozakaz, miše ristitud iče tahtoiba tulda, iče tahtoiba pagišta kodikelel, vastatas toine toiženke.
Paginklubas mö tedištam, mi tegesoi ümbri kaikuččes mehes”.
PAGIKLUBAN JÄL’GIDME...
Vepsläižel Paginklubal om hüvid satusid.
Kluban ohjandai jo äjil konferecĳ oil da forumoil starinoiči necen radon polhe, saneli, miše se om hüvä azj kelen kaičendan täht.
Vepsläižiden jäl’gidme astuiba karjalaižed-ki: Paginkanzu jo amu ühtenzoiti eri-paginoil pagižĳ oid karjalaižid.
Pidab sanuda, miše Paginkluban idei tuli mel’he Šoutjärven eläjile.
Heil sündui Paginkera-sebr.
Paginkluban ohjandajad da ühtnikad toivoba, miše heiden rad mäneb vepsän rahvahan hüvüdeks, hö uskoba, miše viž vot nece om ani augotiž, i Paginklub eläškandeb völ äi vozid.

Konkurs: Petroskoiš žurĳ ouk valiči kaikid čomemban suomalaiž-ugrilaižen rahvahan ezitajan.
Karjalad konkursal eziti Suomalaiž-ugrilaižen školan pästnik.
Sanudas, miše čomuz’ om vägi.
A ku nece om rahvahaline čomuz’ – se om völ vägevamb!
Necen azjan jogahižen voden voib nägištada rahvahaližel čomuden konkursal ”Suomalaiž-ugrilaižiden üläopištoiden čomatar”.
Nece konkurs vedetas jogahižen voden niiden üläopenikoiden keskes, kudambad opendasoiš üläopištoiš, miččed sĳ adasoiš suomalaiž-ugrilaižiden rahvahiden eländtahoil.
Läz jogahižen voden mö kirjutam sen polhe, no täl kerdal neche voib antta enamba homaičust, sikš ku necil vodel meiden Karjala-valdkund da Petroskoi-lidn oli konkursan ižandan.
Proidnudel vodel mugoižel konkursal, mitte oli Iževsklidnas, vägesti meiden Petroskoin üläopišton karjalaine neižne Maria Kalinina.
Petroskoin täht se oli hüvä voimuz ozutada kaikile, kut meiden lidnas tehtas mugoižed konkursad.
Sidä paiči nece oli hüvä voimuz ühtnikoiden täht nägištada meiden čomad mad!
Petroskoin üläopišton norišton Profkom-organizacii oli konkursan pätegĳ an.
Om tetab kaikile, miše nece sebr tegeb kaiken aigan azjtegod lujas korktal tazol.
Mogoižen-žo oli nece konkurs.
Koume ezmäšt päiväd konkursan ühtnikad tundištihe toine toiženke, tundištoitiba toižiden rahvahiden ezitajid ičeze rahvahiden kul’turanke da kelenke, ozutiba rahvahiden karguid, pajatiba pajoid, da muite hüvin mänetiba aigad.
No päazjan kaik nene päiväd hö vaumištihe konkursaha, openzihe kävuda scenal čomil haškuil, muhata čomin da äjihe toižihe azjoihe, miččid mahtab tehta jogahine model’.
Ližaks, neiččiden täht oli tehtud erazvuiččid mastar’-klassoid, ekskursĳ oid Karjalan madme.
Ühten mugoižiš matkoišpäi oli neiččiden ajeluz vepsän male Šoutjärv’-küläha.
Ei ole čudokast, miše ühtnikoile da heiden abunikoile ozutadihe Šoutjärven etnografi št muzejad da tundištoitihe Karjalan igähižen rahvahanke – vepsläižidenke.
Mugažo neičukaižed oliba Petroskoiš Kantele-pertiš, sigä ühtennimine čoma kargsebr ozuti, kut kargaita karjalaižid karguid.
Ühten melentartuižiš konkursan azjtegoišpäi oli sen intellektualine pala.
Tobjimalaz se pidätas iče konkursan aigan.
Ühtnikoile tehtas tegĳ oil aigemba meletadud küzundoid, a neiččile kaikiden kacujiden da žürĳ oukun edes pidab antta vastusid niihe.
Täl kerdal se oli tehtud toižeks, vähäižen melentartuižemb.
Nellänz’paivän, 31.
keväz’kud ühtnikoiden täht oli tehtud press-konferencii, miččele voiba tulda jogahižen lugendlehtesen, tv:n vai radion radnik, miččen-se sebran ühtnik da muite jogahine ristit, kudambale om melentartušt nece konkurs.
Neiččed tuliba ezile toine toižen jäl’ghe, ozutiba ičtaze da ezitiba ičeze rahvast, a sid’ kaikutte andoi vastusid adivoiden küzundoihe.
Küzundad oliba erazvuiččed: kense küzui ühtnikoiden planoiš tulijaks aigaks, ken-se pakiči ozutada rahvahaližen sädon da starinoita sen paloiden polhe.
Necil etapal kaik ühtnikad lujas hüvin ozutiba, miše hö oma lujas arvokahad ičeze rahvahan ezitajad i miše ei muite heid valitihe ezitada ičeze rahvast.
Melentartuižed da, voib sanuda, kaikid aktualižembad küzundad oliba Periodika-paindišton radnikoil, sikš ku hö lujas hüvin tedaba igähižiden suomalaižugrilaižiden rahvahiden problemoid.
Neiččiden vastused nenihe küzundoihe ozutiba sidä, kut hö tedaba ičeze rahvahan problemoid, midä hö iče tegeba rahvahan kul’turan da kelen kehitoitandan da kaičendan täht.
Neiččed starinoičiba erazvuiččiden projektoiden polhe, miččed hö meletiba iče vai miččihe hö jo ühtniba.
Suren homaičusen žurnalistad kingitiba Karjalan ezitajaha – Diana Nikitinaha.
Hän om verhiden keliden institutan ezmaižen kursan üläopenik.
Diana opendab anglian, germanian da francian kelid, hänel oma karjalaižed jured, neižne lopi Suomalaiž-ugrilaižen školan.
Diana hüvin andoi vastused kaikihe küzundoihe.
Päküzundan oli pidab-ik kaita karjalan kel’t i om-ik nece hüvä idei tehta sidä ofi cialižeks valdkundan keleks.
Kacmata sihe, miše nügüd’ hänen elo ei ole sidotud karjalan kelehe, hän sanui, miše nece om lujas hüvä idei.
Press-konferencĳ an lopus adivoile tarbiž oli änestada ühtnikoiš.
Hö andoiba jogahižele neičukaižele arvznamoid.
Konkursan päpalal neičukaižele, kudambal oli balloiden enambišt, anttihe Miss Intellekt-arvnimen.
Necikš neičukaižeks tegihe udmurtilaine čomatar Alla Lebedeva.
Hän mugažo sai Vice miss-arvnimen.
Konkursan fi nal mäni Karjalan rahvahaližes teatras.
Teatraha tuli lujas äi rahvast, miše tugeta ühtnikoid.
Ristitud ištuiba eskai ištmiden keskes.
Täl kerdal konkursan teman oli Sündutandan verod.
Neiččed ozutiba heiden rahvahiden sündutandveroid.
Se oli lujas čoma nähta.
Kaik – i muga nimitadud defi le, i veroiden ezituz, i ühtnikoiden koditö, miččehe mülüiba runod, kargud i pajod – oli lujas korktal tazol.
Kaik neiččed oliba mugoižed čomad, miše voib rohktas sanuda – suomalaiž-ugrilaižiden rahvahiden ezitajad oma kaikid čomembad da kaikid melekahambad-ki.
Heile ei ole üks’kerdašt rahvahan kul’tur.
A nece om kaikid tärktemb azj.
Tulĳ al vodel čomuden konkurs mäneb Siktivkar-lidnas, sikš ku vägestajaks tegihe Anastasia Vasiljeva, komi-rahvahan ezitai.
Tarbiž völ kerdal sanuda suren spasibon konkursan tegĳ oile, Ved’ nece om lujas sur’ rad.
I kut sanuiba iče konkursan tegĳ ad, se azjtego oli tehtud, miše tugeta kosketusid ühtnikoiden da suomalaižugrilaižiden rahvahiden keskes.
Ku mö olem ühtes – mö olem vägi.

Vägestamine kelen tedoiš: 2.
sulakud Karjalan opendusen kehitoitandan institutas mäni kodikelen olimpiadan regionaline etap.
Keväz’kun lopus Karjalan školiš mäniba olimpiadad, miččiden abul valitihe parahimid kodikelen openikoid.
Pidab sanuda, miše nügüd’ Karjalas läz 7000 last opendab päivkodiš da školiš suomen, karjalan da vepsän kelid.
Meiden valdkundas vepsän kel’t opetas nelläs sĳ as: Petroskoin Suomalaiž-ugrilaižes školas, Šokšun, Šoutjärven da Kalagen keskškoliš.
Naku neniden školiden parahimad openikad vägestihe kodikelen tedos kesketi.
Paiči Änižjärven rajonad olimpiadaha ühtni Präžan, Oloncan, Kalevalan, Medvežegorskan, Kondopogan, Suojärven, Kostomukšan školad, tuliba suomen kelen tedajad Piterin školaspäi-ki.
Kogonaz olimpiadradod kirjuti 88 last.
Heiden keskes oliba 4., 7., da 9-11.-klassoiden openikad.
Olimpiadad vepsän kelel kirjuti ezmäižes gruppas nel'l' last, seičemenden klassan openikoiden keskes oli mugažo nel’l’ last, vanhembiden klassoiden openikad oli 11.
Kut kaiken, lapsile tarbiž oli ozutada kodikelen tedoid paginas da kirjutandas.
Pidab sanuda, miše lapsed hüvin kirjutiba olimpiadradoid.
Balloiden lugumärad oliba ani ühteiččed.
Žurĳ oukud lujas ihastoitiba lapsiden starinad märitud temoihe, openikad čomin andoiba vastusid küzundoihe.
Nelländen openduzvoden openikoiden keskes ezmäižen sĳ an sai Milana Karpova, toižen – Darja Kirillina, koumanden – Darja Figurina.
Kaik neičukaižed oma Kalagen školan openikad.
Heiden opendai om Ol’ga Mironova.
Pidab sanuda, miše Ol’ga Jevgenjevnan openikad lujas paksus tegesoiš olimpiadan vägestajikš.
Seičemenziden klassoiden openikoiden keskes vägesti Danil Lonin Petroskoin Suomalaižugrilaižes školaspäi.
Opendai om Nadežda Petrova.
Toižen da koumanden sijan saiba noren vepsän kelen opendajan Anastasia Konošenkon openikad Šoutjärven školaspäi Maksim Kudr’avcev da Jelizaveta Volkova.
Vanhembiden klassoiden openikoiden keskes vägestajaks tegihe Kalagen openik Al’ona Mališeva.
Hänen vepsän kelen opendai om mugažo Ol’ga Mironova.
Nadežda Petrovan kaks’ neičukašt Petroskoin Suomalaiž-ugrilaižes školaspäi sai toižen da koumanden sĳ an – Natalja Aleksejeva da Polina Kononova.
Kaik parahimad olimpiadan openikad saba diplomad da muštlahjad.
Olimpiadan vägestajad-žo lähteba matkaha Suomehe.

Keväz’kun 26.
päiväl Petroskoiš mäni lujas tärged Karjalan täht tego – tetab ei vaiše Karjalas, no i meiden man irdpolel-ki fol’klor-etnografi ne Karjala-ansambl’ praznuiči ičeze 55-vottušt jubilejad.
Karjala-ansambl’ om sündnu vodel 1961.
Se oli tehtud lahjakahan baletmeisteran, Karjalan arvostadud artistan Helmi Ivanovna Mal’min abul.
Ezmäižed kargud oli ozutadud Petroskoin trikotažan fabrikan scenal – oli-ki mugoine fabrik Petroskoiš sovetskĳ al aigal.
Meiden valdkundas vajehtihe päsekretarid, valdmehed, pämehed, om vajehtanus-ki režimad.
Om männu aig, no Karjala-ansambl’ siš aigaspäi nügüdahasai kargaidab da pajatab, ozutab vändoid, miččed om ottud Karjalan Baltianmeren suomalaižiden rahvahiden – karjalaižiden, vepsläižiden, suomalaižiden elospäi.
12 ezmäšt vot kollektivan ohjandajan oli Helmi Mal’mi.
Neciš aigas oli pandud enamb 20 kargud suomalaižen, inkerin da karjalaižen foĺ’kloran pohjal.
Nene kargud nügüd’-ki oma Karjalan-ansambl’an repertuaras.
Vodel 1973 Helmi Mal’min sĳ ale tuleb hänen tütär Viola Mal’mi.
Äjid vozid Viola Mal’mi kerazi Karjalan rahvahiden karguid, vändoid da veroid.
Keratud fol’klorekspedicĳ oiš karjalaižed kargud tuliba Karjala-ansambl’an repertuaraha.
Kuti Elias Lönnrot, Viola Mal’mi ajeli Karjaladme, keradeli fol’klorad i avaiži Karjalan agjoiš uzid etnografi žid kollektivoid.
Viola Mal’mi sai Karjalan arvostadud radnikan da kul’turradnikan arvznaman.
Hänen ohjandusel Karjala-ansambl’ale oli anttud Rahvahaline kollektiv-arvnimi.
Ičeze nügüdläižen Karjala-nimen kollektiv sai vodel 1973.
Vodel 1978 ansambl’an täht oli tehtud emblem, mitte nügüd’ om tetab äjile.
Vodel 1987 Viola Mal’-min sĳ ale tuleb hänen openik, Petroskoin kul’ turrad mahttehnikaman pästnik – Andrei Vladimirovič Anisimov.
Hän tuli kollektivaha vodel 1981, 35 vot tagaze, sikš voim sanuda, miše hänel om mugažo ičeze jubileivoz’ neciš kollektivas.
Karjalan arvostadud kul’turradnik Andrei Anisimov nügüd’ ohjandab ansambl’ad.
Hänen ohjandusel Karjala oli erazvuiččiš festivališ, konkursoiš, sai äi pauklahjoid.
Voib rohktas sanuda, miše ansambl’ tetas verhas mas.
Voib olda, abuti neciš azjas se, miše Karjala radab enččen školan jäl’gidme.
Nügüd’ Karjala-ansambl’as om enamb 40 kargud, 30 vändod, miččiden keskes om vepsläižid-ki karguid: vepsläine kadril’ da šest’orka.
Pidab homaita, miše Andrei Anisimovan tatoi, Vladimir Dmitrĳ evič om Piterin agjan Podporožjen rajonaspäi, Pogost-küläspäi.
Voib olda, miše Andrei Vladimirovič om vepsläine.
Kollektivas oli toižid-ki vepsläižid.
Nügüd’ Karjalas om 20 mest.
Nene oma eri-igäižed ristitud (ristituiden igä om 18-40) erazvuiččiden professĳ oidenke.
Karjalan ezitused scenal da repeticĳ ad tehtas vaiše eläbas muzikas.
Pajod oma karjalan da suomen kelen erazvuiččil paginoil.
Ansambl’an muzikan tegii om Karjalan arvostadud kul’turradnik Jevgenii Mihailov.
Karjalan jubilejad Andrei Vladimirovič päti tehta lämäs sebras.
Praznik tehtihe Petroskoin kafes, kuna tuliba ansambl’an navedĳ ad, sebranikad da ühtnikad.
Jubilejale tuli ezmäižen kollektivan ühtnik Natalja Krasnova.
Adivod ihastusiškargaižiba, pajatiba ühtes artistoidenke.
Pidab sanuda, miše kaik Karjalan ezitused oma täuded elod, optimizmad da energijad, midä ozutab kollektivan ohjandajan tabad.
Ei muite Andrei Vladimirovič sanub: ”Karjala om minun elo!”.
Karjala voz’ vodespäi tegesoi vahvembaks.
Ei lopte vägi, ei lopte energii – kollektival om äi planoid.
Ozutesikš, planas om tehta fi l’m.
60-voččeks jubilejaks tuleb eloho openduzfi l’m karjalaižen horeografi jan polhe.
Mugoine fi l’m bohatoitab Karjalan nügüdläšt kul’turad, ozutab enttušt da nügüdläšt elod i abutab niile, ken tahtoib teta enamba kargkul’turan polhe.
Kollektivan repeticĳ ad tehtas Petroskoin Rah va haližes kul’turkeskuses, mitte seižub Lenina-avoinirdal.
Necidä sĳ ad repeticĳ oiden täht ansambl’ ei vajehta jo 43 vot.
Karjala om vaumiž otta kollektivaha uzid ristituid.
Ansambl’an ohjandajal om üks' sänd – iče oled tulnu, ka iče tege!
Toivotam Karjala-ansamb l’ale rohktas astta edeleze völ äi vozid, toda eloho kaik ičeze planad da projektad.
Toivotam kollektivan ohjandajale vahvad tervhut, hengen väged da surid satusid rados.

Jubilei: Täl vodel 25.
semendkud meiden armhal sebranikal, opendajal, vepsän kelen tundijal, tedodoktoral Nina Zaiceval om jubilei.
Meile ei täudu eskai kaik meiden Kodiman lehtpolid, miše kirjutada hänen sures panendas vepsän kelen kaičendaha da udessündutandaha.
Kaik mö tedam hänen kirjoid, paksus otam kädehe hänen vajehnikoid, lugem hänen runoid.
No ei muga paksus ozastub pagišta hänenke elos, ozas, holiš.
Mö valičim joudjad Nina Grigorjevnan aigad da vastsimoiš hänenke.
– Nina Grigorjevna, ezmäi küzun laps’aigan polhe.
Mitte se oli?
Om-ik muštlosid, miččed oma kogonaižen elon Teidenke?
– Minä olen sündunu vepsläižehe kanzaha Voilahtküläha.
Hot’ ezmäine necen nimen pala om ”Voi”, se ei znamoiče, miše nece om voi-sanaspäi.
Sanutas, miše nece om lappalaine sana vai saamelaine.
I se znamoičeb ”ojad”.
Sid’ ”Ojan laht” - mugoine oli nimi sijal, kuspäi minä olen tulnu.
Siloi sigä kaik oliba vepsläižed, i minä en tundend, miše minä olen mitte-se toine.
Sikš ku, venänikoid meiden küläs oli ani vähän.
Vidhe vodhesai minä pagižin vaiše ičemoi kelel.
No muga om tehnus, miše minun mam, Vera Filippovna Zaiceva om kolnu, minei täudui vaiše kaks’ vot.
Sikš minä en mušta händast.
Minun toižeks mamaks om tehnus Aleksandra Andrejevna, hän oli venälaine.
Hän oli venälaižes küläspäi, 20 kilometrad meiden külän edehepäi.
Meiden kanz tegihe kaks’keližeks.
No minun tatoi Grigorii Gerasimovič Zaicev kaiken pagiži lapsidenke vaiše ičemoi kelel.
Siloi minai oli kaks’ vanhembad velled.
Küläs eliba minun babam, dedam, hö pagižiba vepsän kelel.
– Kus-žo ezmäi kundlit venän kel’t?
– Muga om tehnus, miše meile pidi ajada sigäpäi.
Sikš ku minun toine mam ei pagižend vepsähk.
Hänele oli jügedahk.
Mö ajoim toižehe sijaha i elim sigä kümne vot.
Minei oli jo kaks’toštkümne vot, olin nelländes klassas i vaiše siloi minä el’genzin, miš pagištas sigä.
Siloi minä vähäižen unohtin, kut pagištas ičemoi kartte.
Muštan, kut minun babam Gul’a ili Gulli-baboi kaiken pagiži: ”Voi vunukuine, tariž pagišta ičemoi kel’ou, tariž muštta miččel kel’ou pagiži sinun mamoi”.
Minun mamoi oli vepsän kelen opendajan.
Nügüd’-ki mušttas Voilahtas da Kujas, miše Vera Filippovna oli vepsän kelen opendai.
Baboi kaiken sanui: ”Kut oliži hüvä, ku sinuspäi tuliži opendai”.
Necen melenke minä kaiken elin.
– Oli-ik teiden kanz sur’?
– Meiden kanz oli sur’.
Jäl’ghe mindai oli viž last.
Meid kaiked oli viž velled i koume sizart – kahesa last.
Nügüd’-ki om kuz’.
Kaks’ vanhembad velled oma jo kolnuded.
Minä olen lopnu kümne klassad Šalas.
Minä elin internatas.
Meiden kanz ei olend bohat, oli sur’, sikš minä sigä olin.
– Oli-ik Teil armaz urok školas?
Kut valičit tulijan professijan?
– Minei mel’he kaiken oli germanian kel’.
Venän kel’, matematik oliba mugažo ezmäižel sijal.
Minä läksin Vologdaha, universitetha, i meletin, miše minuspäi tuleb germanian kelen opendai.
No muga om tulnu, miše minei ei täudund balloid.
Sikš miše siloi verhiden keliden fakul’tetal ühtele sijale oli enamba sadad mest.
Sikš minuspäi tuli venän kelen da literaturan opendai.
Minä olen sidä mel’t, miše Jumal om tehnu oikti.
Minun tedotö nügüd’ om sidotud venän kel’he da vepsän kel’he.
Om lujas hüvä, miše necen fakul’tetan minä olen lopnu.
– Konz Tö tulit Karjalan pälidnaha?
Tuli-ik mel’he uz’ elosija?
– Sen jäl’ghe minä olen tulnu tänna, Petroskoihe.
Nece oli vodel 1968.
Minä tulin tänna aspiranturha.
Minun ohjandajan oli Georgii Martinovič Kert, saamen kelen tedomez’.
Minä olin ezmäižen hänen aspirantan.
Nece elo oli minei ani mel’he.
Karjala i Petroskoi oma tulnuded kuti toižeks minun Kodimaks.
Minä elän tägä pidemba, mi elin Vologdan oblastiš.
Hot’ südänt kaiken kibištab minun Vologdan kodiküläs.
Se hilläšti koleb.
Sanun, i kündled tuleba sil’mehe.
Sigä eläb vähemba, mi kümne mest.
Tal’ven aigan vähemba eläb.
Meiden pert’ om jo lanktemas.
Midä teged...
Mugoine om elo...
– Paksus-ik tuleskelet Kodimale?
– Minä ajelemoi kaikuččen voden minun Kodimale.
Sigä eläb minun noremb vel’l’ Mihail.
Minä sigä paksus olen.
Sigä oma meiden vepsläižed ”Elonpu”-praznikad.
Sigä-ki minä oleskelen.
– Sat-ik ozad, hüvid melid ičetoi radospäi?
Mi om kaiked enamba mel’he rados?
– Muga om tehnus, miše minun elo om kuti sidotud vepsän kel’he.
Minuspäi tuli vepsän kelen tedomez’.
Minä oppin vepsän kel’t jo enamba 40 vot.
Minä ajelimoi kaikuččehe vepsän man čogaižehe, kaikuččehe vepsän man čuraižehe.
Kaiktäna pagižin vaiše ičemoi kelel.
Voib olda, nene matkad pördutiba minei vepsän kelen mahtoid.
Sikš ku minun mamoi oli venälaine, i kodiš mö em pagižnugoi vepsän kelel, i nene matkad i minun tedotö pördutiba minei kaik tedod tagaze i, voib olda, völ enambaki.
Nügüd’ minä tedan, kut pagištas suvivepsläižed, kut pagižeba pohjoižvepsläižed, keskvepsläižed.
Voin sanuda, miše neciš polespäi minä olen ozav naine.
Ved’ Jumal andoi minei ani čoman tön.
Jo enamba 40 vot minä tegen necidä radod, kirjutan kirjoid vepsän kelel, venän kelel kirjutan vepsän kelen polhe, tegen tedosanutesid, tedostarinoid i muga edemba.
Nece kaik kuti avaidab minei vepsän kel’t kaiken aigan, jogahižen päivän.
Minä joga päivän miččidse tedoid san: se necidä, se sidä.
Minei tuli mel’he sanutez – ”Pu kuleb i nägeb kaiken.”
Konz minä olen tedomatkas vepsläižidenno, minä kaiken aigan küzelin, mikš muga sanutas.
Minei vastatihe, miše mec om meiden sebranik, meiden kanznik da perehnik, pidab eläda senke sures kožmuses, siloi mec avaidab kaik süvüded, mec otab, lämbitab.
Kaikutte mugoine sanutez, mitte-se sana avaidab süvüded vepsän rahvahaspäi.
– Kut minä el’genzin, vepsläine sana, vajeh oma kuti Teiden melentartuz’.
Nacein, se tuli tedotöiden pohjaze?
– Minun ezmäine dissertacii oli sidotud vepsän nimikändluzsistemaha i sen istorijaha.
Doktoran tedotö oli oigetud jo verban kändluzsistemaha.
Sikš, kaik vepsän grammatik istorijan polespäi om hüvin oppitud, i minä tedan sen ani hüvin.
Erašti sanutas, miše kel’ koleb, sambub.
No kel’ ei kole, ei sambu, nece koleb meiden mušt, koleb harjenuz pagišta ičemoi kelel, a iče kel’ om eläb.
Minä voin sanuda, miše kaik kändod, kaik verbad, kaik nimed oma eläbad, vaiše mö unohtim, kadotim niid meiden muštlospäi.
Om tulnu mugoine tundmuz, miše kaik sanad oma venälaižed.
No mö vaiše unohtim nenid sanoid.
Ku mö otam sured tedokirjad, vajehnikad, ka löudam sigäpäi kaik sanad.
Grammatikan polespäi vepsän kel’ om ani eläb.
– Konz el’gendad necidä, ka tuleb taht kaita sanoid, udesündutada vepsän kel’t...
– Minun elo om jo 25 vot i enamba sidotud vepsän kelen udessündutandaha.
Konz-se minä pagižin vepsän kelel, nece oli minun kodikel’, minun maman kel’.
Sid’ vähäižen unohtin.
No minun tedotö oli sidotud vepsän kel’he, i vepsän kel’ tuli tagaze.
Nügüd’ pagižen vepsän kelel eskai paremba, mi venän kelel.
Molembad keled oma minun mamankeled.
Nügüd’ ičeze tedoid andan tagaze, norile, andan kirjoiden täht, andan paginoiden täht, andan tedotöiden täht.
Minus ümbri om äi ani čomid ristituid.
Voib olda, ozutesikš, Kalevalan kändluz minei ei tulnuiži mel’he.
No minai om lujas hüvä sebranik Markku Nieminen Juminkeko-fondan üks’ pämehišpäi.
Hän sanui: ”Nina, sinä tedad kaiken Lönnrotan polhe, sinä lugid hänen tedotön, sinä lugid Kalevalan, mikš sinä ed kända midä-se Kalevalaspäi?
Vepsläižed tedaižiba ičeze kelel, miš kirjuti Elias Lönnrot, miš om karjal-suomalaine epos”.
Siloi minä kändin Kalevalad.
Tuli mugoine harjemine kirjutada sidä, mi om ottud ristituiden muštlospäi, minun laps’muštlospäi, dedan da baban muštlospäi.
Markku tugezi mindai i sanui, miše minei pidab ühtenzoitta kaik minun tedod i tehta ičeze epos.
Ei voi rahvaz eposata.
Ka, ezmäi ristitud oli valatadud, oliba ortodoksižed, no mö kaičem ičemoi muštlosed.
Miččed oliba emägaižed da ižandaižed, kut hö abutiba meiden elos?
Mi abuti pöudol, kodiš, kül’betiš?
Minun muštlosed abutiba minei kirjutada Virantanazeposad.
Minä olen korktad mel’t siš, ei eposan elos, voib olda, ken-se toine kirjutab völ paremba eposrivid, no nece epos om ezmäine kodvind, voib olda, se ei mäne kadogehe i tob ližad vepsän rahvahale.
– Om-ik völ mugoine kirj, mitte om korktal sijal Teiden elos?
– Minä mugažo ani arvostan minun toižen radon.
Nece om Uden da Vanhan Zavetan kändmižtö.
Sikš ku erased tedomehed sanuba, miše prozatekst abutab kehitoittas, tehtas korktembaks kaikuččele kelele.
Tö tedat, miše suomen-ki kel’ sündui, konz Mikael Agrikola kändoi Biblijan, kut sanuba suomalaižed, i sišpäi om tulnu suomen kirjkel’.
– Om-ik Teiden elos da rados abunikoid, ristituid, kudambad tugedaba Teid?
– Konz minä kändin vepsän kel’he Jevangelijad, Apostoliden tegod, Solomonan muštatižkirjad, ka minei abutiba minun sebranikad, tugedajad, čomin pagižijad ristitud.
Alevtina Ivanovna Andrejeva.
Minä muštan, kut mö kändim ühtes Jevangelijad.
Erašti ei tule hüvä sana mel’he, no Alevtina Ivanovnal oli ani hered mel’, hän heredas sanui: ”Naku ninga pidab sanuda!”.
Minä hüvin necen kaiken muštan.
Suren abun andoi Rürik Petrovič Lonin.
Minä lujas arvostan händast.
Hän kuti ližazi minei rohktut olda vepsän kelen polestajan i pagišta vepsän kelel enamba.
Minä nägin, kut čomin hän pagiži i tahtoi tehta, midä voi vepsän kelen hüvüdeks.
Minä arvostan necidä töd, mittušt mö tegim vepsän kelen udessündutandaks.
Sid’ kaiken aigan mö olim Zinaida Ivanovna Strogalščikavanke i tugezim toine tošt.
Minä tedan kelen kaik problemad, peitused, hän om hüvä politikan tedomez’.
Hüvä, miše meidenke oli Anatolii Vasiljevič Petuhov, Vologdan kirjailii.
Hän abuti ani äjan, konz mö zavodim necidä radod.
Konz mö zavodim udessündutandradod, mö leviganzim meiden mirud, mö andoim tedoid ičeze rahvahan polhe kaikele mirule, ei vaiše heimrahvahile: suomalaižile, estilaižile, karjalaižile, vengrialaižile, no mö avaižim kaikele mirule, miše om mugoine vähäluguine rahvaz.
Minä olen korktad mel’t neciš aigkeskustas, sikš miše mö tegim äjan.
– Konz Tö kaiken ehtit tehta?
Nacein, se otab ei vaiše radon aigad, no joudjad-ki aigad?
– Minä meletan, miše ku minä en kirjutand nenid kirjoid, miččed minä kirjutin joudajan aigan, voib olda, minuspäi tuliži akademik, minä voinuižin tehta völ enamba.
Se tö, miččed minä tegen ičemoi joudajan aigan, se otab minuspäi äi väged, joudajid pordoid.
No nece tö om minei mel’he, sikš minei ei ole žal’.
Hüvä, miše minuspäi tuli tedodoktor, i nece om ani korged arvnimi minei.
Erašti meletan, a ku minun mamoi da tatoi oližiba hengiš, oližiba-ik hö korktad mel’t minun elos?
Midä hö voižiba sanuda?
Olen-ik minä tehnu muga äjan, kut hö tahtoiba, miše minä tehnuižin ičemoi rahvahan täht.
Ka, minä el’gendan, miše niil pordoil hö ei el’gendanugoi, miše teravas ei linne vepsläižid.
Ved’ siloi kaik pagižiba vepsän kelel i ei olend melid, miše tarbiž vägestada necidä jügedad pordod, tugeta vepsän kel’t.
– Midä sanuiba ičhižed, mittušt mel’t hö oma Teiden rados?
– Minun d’ad’a Grigorii Borisovič Bol’šakov oli neniden opendajiden keskes, ked tegiba ezmäižid openduzkirjoid vepsän kelel.
Se oli 70 vot tagaze Piteriš.
Konz hän tedišti, miše minuspäi, voib olda, tuleb vepsän kelen tedomez’, ka hän siloi minei sanui, miše hänel vähän kibištaškanzi südänt, sikš ku hän mušti, kut om lopnus ezmäine kirjkelen aigkeskust, konz polttihe kirjoid, konz oli kel’tud ani pidäda kodiš kirj.
Äjad oli tactud türmaha.
Hän varaiži minun ozan polhe.
No hüvä se om, miše minä tulin ičeze aigan, nimidä ei tehnus minei.
Minä tegin kaiken, midä minuspäi oli ripnu, midä minä voinuižin tehta.
Niken minei ei telustand necidä radod tehta.
Erašti minä meletan, miše minä midä-se en ehtind tehta, voib olda, minä voižin tehta enamba.
Erašti sanutas, miše minä olen vepsän kirjkelen mamoi.
Ka mamoi paneb kaiken hengen, kaik väged ičeze lapsehe.
Erašti meletan, olen-ik minä pannu kaik väged, meletused kirjkel’he vai en ehtind necidä tehta?
Ku en ehtind, ka tedan, miše minai om äi čomid abunikoid, openikoid.
Heišpäi kazvoiba vepsän kul’turan tundijad.
Tahtoižin uskta, miše vepsän kel’ edemba ei sambu.
– Nina Grigorjevna, Tö kirjutat runoid äjan.
Mittušt hol’t Tö panet niihe?
– Minä kirjutin minun tütren polhe, minun elon polhe.
Erašti kirjutan armastusen polhe.
No päsijal om vepsän kel’.
Minä tahtoižin leta sen ülemba i ozutada, miše se om eläb kel’, i sil voib kirjutada runoid, prozad.
Kirjutan kodikülän polhe, ristituiden polhe.
Kirjutan lapsileki.
Pidab, miše lapsil oliži taht lugeda midä-se.
Minä navedin kirjutada runoid i naprin kirjutada muga, miše otta niihe kirjkelen sanoid.
– Om-ik Teil elon deviz, sanad, miččed Tö sanut toižile i iče pidät päs?
– Minä olen elänu jo pit’kän elon i voin sanuda, miše minun pämuštatiž om mugoine: ”Konz ristit ei tege nimidä, ka händast ei laigoiki”.
Konz minä zavodin kirjutada runoid, tehta openduzkirjoid, minei pagištihe i mindai laidihe.
Kelle-se om mel’he minun rad, kelle-se – ei.
Ku minä en tegend necidä radod, ka niken ei sanunuiži nimidä pahad minun polhe.
No konz ristitun polhe ei pagiškoi, ka händast ei muštkoi-ki.
Sikš minä meletan, miše nece om ani hüvä muštatiž.
Minä arvostan völ tošt muštatišt, mitte om venäkelel: ”Что написано пером, того не вырубишь топором”.
Minä muštan, kerdan kacuin televizorad, i sigä oli ani korged opetud kompjutermez’ Amerikaspäi.
Hänel küzeltihe, kut kaita materialoid: miččil diskoil, miččil fondoil.
Hän muhahti i sanui, miše bumagal.
Bumag – nece om parahim kaičii.
Minä voin kirjutada kirjad maman kelel i neciš polespäi minä olen ozav ristit.
– Olet-ik Tö ozav naine?
– Erašti sanutas, miše mö eläm lidnas i em voigoi pagišta ičemoi kartte.
No minei niken ei kel’dänd necidä tehta.
I minä voin pagišta, kus taht, kut maht ičemoi kartte.
Sikš kaiken aigan meletan, miše Jumal oigenzi minei ozavan elon, sikš ku hän andoi minei minun kodimakel’t.
Mi voib olda paremba?!
– Tö teget muga äi radod, jäb-ik joudajad aigad heimolaižile, tütrele?
– Konz 20 vot tagaze zavodin käta Uden Zavetan, tehta openduzkirjoid, konz minä tegin tedotöd, minä kaiken aigan kirjutin.
Siloi völ ei olend tedomašinad.
Minä muštan, kut minä stolan taga ištuin, Ol’a ištui kingitades minun jaugha, miše tuntta, teta, miše minä olen rindal.
Hän lugi midäse laval, minä kirjutin stolan taga.
Nece ei telustand olda rindal, hän oli minun rindal kaiken aigan.
I nügüd’-ki hän om rindal.
Hän radab kul’turan oblastiš, Juminkekos, i om ani kinktas sidogehes minunke.
Hän pagižeb vepsän kelel, i minä olen korktad mel’t siš.

Vägestusen päiv!
Nece om mušt Sures voinas, niiš, ken vojui i koli kaites meiden mad vihanikoišpäi.
Nece om lujas sur’ praznik meiden mas.
Necil päiväl kaikes mas mäneba paradad, mitingad, Bessmertnii polk-akcii, praznikkoncertad...
A minei tahtoiše jagadas ičemoi tundmusil siš, kut Vägestusen päiv mäni semendkun 9.
päiväl Kalag’-küläs.
Päiv oli päipaštokaz, läm’.
Kului muzik.
Rahvaz zavodi keratas školanno.
Lapsed, aigvoččed, vanhad ristitud tuliba praznikale hüviš meliš.
Heiden kädes oli il’mšaruid, änikoid, modkuvid.
Tuli äi rahvast kanzoin.
Kaik varastiba, konz-žo zavodiše Bessmertnijan polkan astund.
Kalagen školan pämez’ Svetlana Gotič tervehtoiti kaikid külän eläjid da adivoid, ozateli praznikanke.
Hän sanui äi lämid sanoid.
Niišpäi hengel tegihe völ lämemba.
Pened lapsed lugiba runoid voinan polhe.
Jäl’ges zavodihe Bessmertnijan polkan astund.
Edel mäniba openikad vanhembiš klassoišpäi i pidiba kädes transporant kirjutesenke ”Bessmertnii polk”.
Rahvaz mäni külän päirdoidme kul’turpertihessai, kus tobjimalaz kaikuččen voden tehtas miting.
Bessmertnii polkakcii tehtas küläs jo toižen kerdan.
I minä hoimaičin, miše necil vodel akcijaha ühtni enamba rahvast, mi muloi.
Ken-se astui modkuvanke vai fotonke, ken-se ilma sidä.
Lapsed ülevas pidiba kädes ičeze pradedoiden da prababoiden kuvid.
Asttes ristitud kosketihe toine toiženke, jagoihe ičeze kanzan istorijoil.
Oli mel’he nähta joukus voinan lapsid da endišt min’orad, Anna Petrovna Gorbačovad.
Om žal’, no heid om jänu lujas vähä.
I kaikuččen vodene tegese völ vähemba.
Mitingal Kalagen administracijan pämez’ Irina Zalivako pidi tervhensanoid.
Jäl’ges openikad lugiba runoid da pajatiba pajoid.
Änetomuden minutan jäl’ghe külänikad paniba saldatoiden kaumoile änikoid da änikvencoid.
Konz miting lopihe, kaik tahtnikad mäniba kul’turpertihe, kus oli tehtud koncert.
Voinan lapsiden täht praznik lopihe čajun jomižel.
Muite rahvahale praznik tuli mel’he.
Ümbri oli pozitivine il’mišt.
Oli mel’he nähta äi lapsid i norid.
A vanhad ristitud ei olnugoi täuduližed praznikan organizacijal.
No kacmata erasihe negativižihe mel’pidoihe, minei praznik toi hüväd mel’t.
Tahtoin spasiboitta kaikid, ken ühtni praznikan tegemižehe.

”Meiden ma oli kehtoitamas, no vihanik tacihe sauman tagapäi, sütuti voinan, keskusti mirun kožmust...”.
Nece tegihe 22.
kezakud vodel 1941.
Voinan ezmäižed nedalid tozi-ki oliba satusekahad fašistoiden täht.
Erižil frontan agjoil heile ozastui sirttas 500-600 km meiden man süvüdehe.
Nece azj muga ihastoiti nemcoid, miše armejan Generaližen štaban pämez’ general-polkovnik F.Gal’der 3.
heinkud kirjuti ičeze päivkirjaha: ”...
ei linne tühjaks sanutud, miše nece vointora Venämanke om vägestadud 19 päiväs”.
Mö siloi elim Šuštan rajonan Megra-küläs, 25 kilometras Šuštaspäi.
Meiden rajonaha tuleškanzi evakoitud 3000 mest Karjalaspäi, Piterišpäi...
Ristituile pidi harjeta uzihe elon oloihe, äjad läksiba radole.
No sid’ suomalaižed oliba jo lähemba.
Ma Voznesenjespäi Šuštahasai (nece om 17 kilometrad) oli heiden valdas.
Sikš nened ristitud möst evakoitihe edemba, Vologdan agjan süvüdehe.
Tuli lujas jüged aig.
Tariž oli evakoida sijaližid-ki eläjid.
Rajonan keskuseks tehtihe Megra-küläd.
Sud, prokuratur da kaik rajonan organizacijad oli sirttud Šimjärvehe.
Azjad frontal tegihe kaik opakambikš Leningradan täht.
Suomalaižed da germanilaižed voinuižiba ühtenzoittes Tihvinas saubata toižen  Leningradanblokadan ”renghan”.
Suomalaine armii tegihe kaik aktivižembaks.
Ku tacindan augotišes sijaha Ladogan da Änižen järviden keskes oli oigetud 4 suomalašt divizijad da 3 brigadad, ka jo sügüz’kus sigä oli 9 divizijad da 5 brigadad.
Läz Koromislovo-küläd mäniba lujas sured vointorad.
Vihanikad tahtoiba anastada šuštjogen.
No sovetskijad voiskad hüvin toraziba.
Konz Koromislovo-küläd ei ozastund anastada, vihanik oigenzi kaikiden batarejoiden vägid külän polehe.
Oli muretud kaik.
No meiden saldatad kaik-se ei pästnugoi vihanikad jogennoks.
Sid’ tal’vel suomalaižed ladiba päliči Ivki-küläs päzuda Juksal-küläha da järvidme suksil putta Tihvinaha, no sigä heid seižutadihe.
”Vointoran aigan ristit eläb vaiše ühtel melel: olda melekahamba vihanikad, olda rohktemba vihanikad da olda nügemba vihanikad.
Vaiše nene meled da mahtod voiba kaita ristitule elod da antta vägestusen”.
Šuštan polestuz – nece om kaks’ ambuskelenddivizijad, miččed sijazihe Änižen järven da Ivki-külän keskes, nece om vaiše 28 kilometrad.
Neciš penikaižes maspäi ripui Leningradan elooza.
Koume jügedad da opakod vot sovetskijad saldatad polestiba necidä mad.
Vodel 1944 keväz’kus 7.
erine armii mülüi Karjalan frontaha, miččen voinohjandajan oli Kirjan Andropovič Mereckov.
Šušt oli kogonaz muretud, no päzutadud vihanikoišpäi.
Kacmata sihe, miše 272.
ambuskelenddivizii oli keratud ezmäi kaiked Leningradan agjan eläjišpäi, oliba heiden keskes Vologdan agjan eläjad-ki: A.V.
Dankov (Babuškinskojen agj), I.
A.
Serov (Čerepovcan agj), A.
A.
Zabalujev (Harovskan agj), F.
G.
Ganičev (Belozerskan agj), A.
G.
Zelencov (Tot’man agj).
Rohktudes vointoras Suren voinan aigan arvoid saiba vepsläižed, meiden man eläjad: Nikolai Stepanovič Konanov (Torzjärv’) om lahjoitud kahtel 1.
da 2.
stepen’an Suren voinan ordenal, da Rusttan Tähthan ordenal, Ivan Lukič Jehičev (Šimjärv’) – Leninan ordenal, Jegor Vasiljevič Kagačev (Šimjärv’) – Rusttan Znam’an ordenal, Pavel Nikolajevič Mašičev (Värasär’) – Rusttan Tähthan ordenal da medalil ”Rohtudes”, Vasilii Gavrilovič Stafejev (Särggärv’) – Rusttan Tähthan ordenal da kahtel medalil ”Rohktudes” da ”Voinsatusiš”.
Vodel 1964 Šuštaha oli pandud muštpacaz kaumale, kuna oli maha pandud 39 tundmatont saldatad.
Sid’ kaik eriži olnuded neciš rajonas tundmatomiden saldatoiden kaumad oli sirttud ühthe, külän keskusehe.
Vodel 1969 Šuštas oli avaitud sur’ Muštpachišt.
Päliči kaikuččes vides vodes küläs tehtas sur’ veteranoiden keradamišt.
Nene veteranad oma Venäman eläb istorii.
Voziden sirttes heid tegese kaik vähemba...
2015.
voden 4.
da 9.
semendkud minei ozastui praznuita Vägestusen päiväd sebranikoiden keskes Šušt-küläs.
Keskpäiväks Muštpachištonnoks tuleškanziba aigvoččed da lapsed änikoidenke da Suren voinan aigan kolnuziden läheližiden modkuvidenke kädes.
Minai südänt kingiti...muga kosketi henged nece azjtego!
Praznik oli lujas čomin meletadud.
Ristituiden sil’miš oliba kündled.
Sid’ kaik mö panim änikoid kaumoile.
Kul’turpertiš mäni čoma, melentartuine koncert.
Sen jäl’ghe mö podruškoidenke kerazimoiš ühthe da čajud jodes johtitim voinaigoid...

Völ školaspäi muštan, kut kaikuččen kerdan minai küzeltihe kus minä opendamoi da midä opendan.
Vastusele: ”vepsän kel’t” minei tuleskeli toine küzund: mikš?
Mikš sinei tarbiž nece vepsän kel’?
Ved’ niken ei pagiže sil, kenenke sinä pagižeškanded?
Baboidenke?
I kus sinä radaškanded?
Kirjutaškanded ei tarbhaižed nikenele lapsiden runoid?
A minä vaiše muhazin heile vastha, ved’ tezin, miše tegen sidä, midä navedin.
A nügüd’ nikenele ei ole peit, miše konz ristit tegeb sidä, midä navedib, kaik hänen elos om hüvä, hänen rad abutab hänele kaiken aigan.
Muga mö, Karjalan igähižed rahvahad, päzuim Amerikaha.
Om mugoine Open world – programm, vepsäks se kuctas ”Avaitud mir”.
Nece om lujas vanh programm, mitte om tehtud Venäman da Amerikan ühthil vägil.
Sen pätegendan om vahvištoitta kesknäižen el’gendusen da ühthižradon ülemba johtutadud maiden keskes.
Necen azjan voib tehta adivoičetusiden abul: Amerikalaižed vasttaba ičelaze venälaižid ühthižradnikoid erazvuiččišpäi radon polišpäi, tundištoitaba kuctud adivoid ičeze kul’turanke, elon erigoičusidenke, tehleba erazvuiččid melentartuižid vastusid, miččed koskeba radod.
Sen-žo aigan venälaižed adivod starinoičeba ičeze elon da radon azjoiden polhe.
Sil tegese mugoine tarbhaižiden küzundoiden mahtištol da idejoiden vajehtuz poliden keskes.
Lopus se programm andab ühtnikoile edahaižen professionaližen kazvon, azjaližiden da personaližiden kontaktoiden kehitoitusen, da uziden ühthižiden projektoiden tegemižen.
Nece programm tehtas äjiš poliš, i meil Karjalas se programm om tutab, sikš ku ühten sen polišpäi om Etnižed gruppad.
Nece tem koskeb jogahišt ristitud, kudambale ei ole üks’kerdašt ičeze rahvahan elo-oza.
Sen voden lopus meiden Periodika-paindišton radnikoile tuli pakičuz, miččen tarbiž oli täutta.
Ezmäks minä iče en uskond sihe, meletin – kut mö, vepsläižed da karjalaižed, voim tulda Amerikaha?
Nacein, se om vaiše formaline azj, i nikut mö em voigoi päzuda sihe.
Mäni pordon aigad, i meile tuli kirjeine, miše mö saim voimusen ühtneda projektaha.
Paiči karjalaižid da vepsläižid matkaha tuliba setolaižed, vähäluguižed rahvahad Jakutsk-lidnaspäi, tataralaižed da udmurtilaižed.
Zavodihe meiden kaks’nedaline matk.
Ezmäi mö ajoim Amerikan Vašington-pälidnaha.
Sigä oli pol’toštpäiväline oficialine avaidusen pala.
Mö vastsimoiš Open world-programman tegijoidenke, hö starinoičiba meile sen polhe, erazvuiččiden politikoidenke mänim Amerikan kongressaha, kus pagižim meiden ühthižiš problemoiš da politižes sauvondas.
Meiden edes eziniba erazvuiččed ristitud melentartuižidenke ezitusidenke, miččed koskiba iče programmad da päazjan programman temad.
Jänuden nedalin mö elim Memfis-lidnas.
Se lidn seižub Mississippi – jogen randal, Tennessee-štatas iče Amerikan keskuses.
Sigä mö elim kanzoiš, miččed tegihe meiden täht voib sanuda ”toižikš”.
Hö abutiba meile kaikes da tegiba muga, miše mö rižižim ičtaze kuti kodiš.
Nece nedal’ oli mugoižen täuden aztegoil, vastusil da matkoil, miše meiden täht se oli kuti kogonaine ku.
Homendesespäi ehthasai mö kävuim erazvuiččihe azjoihe.
Ned oliba oficialižed-ki vastused lidnan da agjan pämehidenke, i ekskursijad erazvuiččihe sijoihe zavot’t’es muzejoišpäi da loptes adivpertil.
Mö mujim äi erazvuiččid rahvahaližid sömižid, kävuim kacmaha kaikid lidnan melentartuisijad, tundištimoiš opendamižen da tervhuden strukturanke da muite hüvin mänetim aigad.
No kaikid tärktemb oli se, miše mö tegim kaik necidä sades satusen.
Mö tundištimoiš Amerikan igähižidenke rahvahidenke, afroamerikalaižiden kul’turanke da oloidenke, tedištim midä tehtas sen täht, miše kaik rahvahad eläižiba kožmuses.
Völ tärktan azjan minun täht oli se, miše mugoižes lühüdas aigas mö tundištimoiš hüviden ristituidenke.
Ristituidenke, kudambiden südäimed oma avonaižed, kudambad navediba ičeze kanzoid da ičeze adivoid, kudambad kaiken aigan voiba tulda abuhu.
Nece lämuz’ kaičese meiden-ki südäimiš völ pit’kha.
Tuldes kodihe minä meletin, kut-žo om hüvä, miše om völ ühthine melentartuz’ ičeze da toižehe rahvahaze.
Miše nece sur’ melentartuz’ voib mureta sildad eskai mugoižes jügedas aigas.
Ei muite sanutas ”Löuda radon täht se, midä sinä navedid tehta, i sinei nikonz ei tariž linne rata”, ved’ nece rad tob ristitule vaiše hüvän melen.

Uz’ vägestuz: Fil’m vepsän kelel möst sai vägestusen ühtes konkursan nominacijoišpäi.
Petroskoiš kudendel kerdal oli tehtud Rahvazkeskeine ripmatoi Barenc-ekologine fil’mfestival’, (Barenc ecologi film festival).
Sen tegijad oma valdkundan Karjala-Norvegii-sebr da norišton Solveig-klub.
Vides päiväs festivalin žuri da kacujad tundištihe lühüdda täuz’metražiden vändfil’ moidenke, dokumentaližiden da animacijan fil’moidenke.
Fil’moiden tegijad oma kino-ohjandajad Venämaspäi, Norvegiaspäi, Franciaspäi, Ispaniaspäi, Velikobritaniaspäi, Suomespäi, Germaniaspäi, Ukrainaspäi, mugažo ekzotižiš maišpäi – Indiaspäi da Meksikaspäi.
Kut sanub festivalin nimi, fil’mad oliba londusen ekologijan polhe da sen problemoiden polhe.
Karjalad festivalil eziti fil’m vepsän kelel (venän da anglian kelen subtitroidenke).
Fil’man nimi om Paimnen torvut.
Sen tegijad oma Larisa Čirkova da Vladimir Slavov.
Idejan fil’man täht andoi Sattuma-gruppan tetab muzikmez’ da muzikinstrumentoiden mastar’ Dmitrii D’omin.
Fil’m om omištadud vepsläižele paimnen torvudele, mittušt nügüd’ jo ei sa kulištada küliš.
Festivalil jäl’gmäižen päivän vägestajile da laureatoile lahjoitihe diplomid.
Fil’m vepsän kelel om tehnus laureataks Karjalanominacijas.
Laureatoiden keskes oliba mugažo Rebalda-fil’m (Belomorskan šol’l’oiden püdajiden polhe), Jelena Otrepjevan Moskvički-fil’m, Tiina Saarion Erämaan lumo-fil’m, meksekanmehen Eduard Kuirozan The Primordial Turtle-fil’m (ogibaloiden čerepahoiden polhe) da indeican Sumeša Lekhin ”Bastion of the Giants”-fil’m (slonoiden polhe).
Barenc ekologižen fil’mfestivalin gran-pri oli anttud venälaižele kino-ohjandajale Tatjana Sobolevale Poslannik Bol’šoi zemli-fil’mas.
Se starinoičeb Sibirin londusen kaičuztahos.
Festivalil oli tehtud Černaja kniga-projektan prezentacii.
Sen tegii om Piterin socialižiden projektoiden sebr.
Nece projekt om oigetud planetal kadonuzile živatoile da linduile.

Kirjeine redakcijaha: 14.
sulakuud Šoutjärves oli erikoine päiv – mäni vastuz, mitte, minä meletan, toi abun norile da vanhile.
Starinoičen sen polhe tiile tarktemba.
Ezmeižel päiväl sulakuud milei zvoni N.G.
Zaiceva da sanei, mise om lähtnu ”Solomonan muštatišiden kirj”, da mise hän tahtei ozutada sen Šoutjärves, tehta necen kirjan ozutesen školas.
Mikš školas?
Da sikš, mise lapsed nähttihe ningoižen kirjan.
Voib olda, tuleb se aig, konz hö ottaze kädehe necen kirjan i zavottaze lugeda nenid tarbhid sanoid vepsän kelel.
Oikti oli se, mise Šoutjärvehe tuli Anita Laakso Helsinkišpäi, Biblijan kändmižen institutaspei.
Anita Laakso äi vott abutab suomalaiž-ugrilaižile rahvahile lugeda Dümalan sanad kodikelil.
Hüvin muštan, konz 25 vott tagaze hän oli tulnu Šoutjärvehe, sen aigan oli jubilei vepsän muzejale.
Däl’ges mugažno oli tulnu äjak-se kerdoid.
Tedan, mise hän hüvin tezi Rürik Loninan i oli ende muzejas.
Sikš nügüd’-ki pordon kacui muzejan ozutelusid da däi hüviš meliš.
Tedan sen-ki, mise Anita äjan ajaleze Venämad möto, teggob suuren azzjan – andab voimust lugeda tarbhad kirjad mamal kelel.
Siš hänele suur’ spasib.
”Solomonan muštatišiden kirj” kändi N.G.
Zaiceva.
Hän äjan vott holdub, mise parahimad da tarbhaižed sanad miide elos vepsad voižiba lugeda maman kelel.
Meletan, mise nügüd’ i miide elos se om lujas tarbheine azzj.
Kaks’ nedalid mö voumičim necen vastusen.
Suures holes neciš azzjas oli S.P.
Pas’ukova.
Mina äjan vott tedan necen ristitun, i konz hän mida-se voumičeb, hänele pidab mise kaik oliži ”ičeze loučil”.
Kaikutte nügüd’ muga raddab, da muga pidab-ki rata.
Ezmeine küzund hänel milei paginas oli: ”Sina lugid-ik Solomonan muštišid?”
Milei oli huiged, en lugenu, da päs-ki ii olnu.
Däl’ges paginad mina lugin Solomonan muštatišid nel’l’ kerdad.
Spasib silei, Svetlana Petrovna!
Armhad ristitud, olgad hüväd, lugegat Solomonan muštatišed!
Sikš, mise miide elos mö unohtam kut oikti pidab tehta, kut oikti pidab sanuda.
A neciš kirjas kaik om starinoitud.
Školas vastuz mäni hüvin, oli äi lapsid da opendajid, ken-se tuli küläspei.
Sanun, mise openikad hilläšti išttihe da kundeltihe.Vastsi kaikid školan pämez’ Natalja Jurjevna Bikova.
Ezmeižen sanan oti Svetlana Petrovna Pas’ukova.
Ken ei teda, sanun, Svetlana Petrovna iče om lopnu školan Šoutjärves.
Hän kaikuččen kerdan hüvil sanoil muštlaze sidä aigad.
Svetlana Petrovna oikti starinoiči necen kirjan polhe da döhtuti kaikile, mii om ”pritča”.
Laskvad sanad hän sanei kirjan tegijale.Völ ozuti kaikile, mitte čoma kirj om tehtud, kut äi armastust om pandud necehe azzjaha.
Däl’ges andei sanan milei.
Ičein polespei sanun, mise kanman vastust mina meletin, mida tahtein sanuda lapsile.
Päha tuld’he sed Solomonan muštatišed, miččed lapsiden aigan pidab otta mel’he – parahimad maman sanad.
Mikš muga om?
Da sikš, mise konz oled laps’kulu, ka päs necidä ei ole.
Kaik nece tulob mel’he, konz iče oled dö vanhemb.
Lapsile sanein sen polhe, mise pidab oikti opetas – openduz om hiide rad, pidab sanuda toine toižele parahimad da laskvad sanad, abutada toine toižele da armastada vanhembid...
Vastusen lopuks sanan sanei Anita.
Hän cömin pagižeb venän kelel.
Lapsed händast hüvin kundeltihe.
Kut sanei iče Anita, hän lujas tahtei kacta lapsiden sil’mihe, nägištad mida ned sanutaze.
Tedan, mise vastuz školas hänele tuli mel’t möto.
Olin hüviš meliš, mise Solomonan muštatišed voib lugeda vepsän kelel.

Üläopenikoiden elo: Opendamoi Piterin universitetan filologižen fakul’tetan venän kelen da literaturan tedokundal.
Tedan vepsän kel’t.
Keväz’kus tundištimoi konferencijal Nina Zaicevanke.
Minä iče ühtnin üläopenikoiden konferencijaha sulakus – siš da toižiš azjtegoiš tahtoin starinoita.
Sulaku oli lujas bohat azjtegoil minun täht.
Sulakun 2.
päiväl minä vedin konferencijad tataran kelen kirjamišton istorijadme.
Nece istorii om jügedahk: 1927.
vodhesai tataralaižed kirjutiba araban kirjamištol, 1927-1939-voziš oli latinan kirjamišt ”Janalif”, a 1939.
vodelpäi – kirilline kirjamišt.
Minun prababoi, tataralaine, iče starinoiči minei, kut kirjamištod vajehtihe hänen sil’miš.
Hän eli Iževsk-lidnas, Udmurtijas, siš eläb-ki nügüd’ minun armaz baboi-ki da hänen heimolaižed.
Kaikuččel kezal minä oleskelen hänenno da openzimoi lujas hüvin udmurtan kel’t.
Minä voin lugeda, kulda, el’geta udmurtaks.
Muloi ühtnin Udmurtijas Kezaškolha, mitte völ lujemba vahvišti minun udmurtan kel’t.
No baboi ei teda da ei voi pagišta udmurtaks, a tataraks – pagižeb!
Minä amu jo tahtoin oppida tataran kel’t-ki i uhokus löuzin Tatarstanan kaikenaigaižen ezitaikundan Piteriš tataran kelen kursid!
Nügüd’ minä kävun nenile kursile.
Sulakun 6.
da 9.
päivil minä kävuin teatraha ristituidenke tataran kelen kursišpäi.
Mö kävuim tatarankeližile spektaklile, miččiden nimed oliba ”Hodža Nasretdin” da “Bankrot”.
Spektaklid oliba Sures Dramatižes Teatras.
Ned oli hüvin tehtud.
I hot’ minä en el’gendand tegendad hüvin, üks’kaik minei tuli lujas mel’he, sikš miše mugoi azjtego ei ole paksus!
Sulakun 16.
päiv oli ühthiždiktantoiden päiv.
Minä kirjutin totališt diktantad venän kelel kahtenden kerdan da diktantad udmurtan kelel nelländen kerdan.
Kut minä jo tedan, diktantan minä kirjutin videle, hot’ se ei olend kebn.
Sen tekstoiš om lujas äi sijoid, miččiš keskznamoid voib panda erazvuiččin, i kaik-se linneb oiktaks.
Oliba-ki jügedad orfografižed sijad da punktuacii.
Udmurtan diktantad lugetas Minun Udmurtii-radiodme i sikš voib tehta audiokirjutesen da kirjutada sidä möhemba.
Sikš ku minä läksin kirjutamha ”Totališt diktantad”, minä pakičin tehta audiokirjutesen da kirjutin udmurtan diktantad toižel päiväl.
Toivon, miše olen kirjutanu sen hüvin, sikš miše männuzil vozil minai oliba korktad ballad.
Sulakun 20.
päiväl minä ühtnin meiden universitetan üläopenikoiden konferencijaha.
Sen suomalaiž-ugrilaižes sekcijas minä starinoičin ičein nügüdläižes tös: minä kändan venäkel’he vanhan ižoran kelen grammatikad, mitte oli kirjutadud ižoran kelel völ 1936.
vodel.
Siloi ižoran kel’t opetihe školiš kuti maman kel’t.
Sen grammatikan terminologii om minun kurstön tem.
Iče ižoran kel’ om üks’ Venäman suomalaiž-ugrilaižiš kelišpäi, om mugažo üks’ Leningradan agjan igähižiden vähäluguižiden rahvahiden kelišpäi.
Kel’kandajad – ižoralaižed – eläba nügüd’ Kingiseppin da Lomonosovan rajonoiš.
Heiden päkülä om Viistina (minä olin siš).
Kelel pagižeb ei enamba, mi 150 mest.
Äjäd ristitud, kenes valub ižoralaine veri, tahtoiba oppida sidä.
Hö da kel’tedomehed, kudambad ei tekoi ižoran kel’t, ei voigoi el’geta ižorankelišt tekstad.
Sikš minä radon sen känduses.
Sulakun 26.
päiväl kävuin ”Totaline diktant”- lahjoičendale.
Minä sain siš viž-arvznaman!
Mugoižid ristituid om lujas vähä: kaikes Piteriš 6400 ristituspäi läz 80.
Ceremonii Norištonteatras Fontankajogel oli organizoitud lujas hüvin.
Meiden ”päorfograf”, Totaližen diktantan komissijan ezimez’ Piteriš S.V.
Drugoveiko-Dolžanskaja lugi diktantan värtekstad, miččihe oli keratud ühtnijoiden kaikid ilosižed kulemižvigad.
Lahjoičendan jäl’ghe hän iče allekirjuteli vägestajiden sertifikatoid.
I tetpas, oliba hüväd lahjad.
Tahtoižin, miše oliži mugoine vepsänkelineki diktant.
Diktuida sidä voiži Karjalan radios, a sen jäl’ghe panda se saitha.
Kodvda ičtaze nikonz ei linne liigaks.

Praznik: Armaz vepsläine praznik mäni jo Vidlas.
Huba sä ei telustand ristituile iloiteldas.
Täl vodel tradicionaližele vepsläižele Elonpu-praznikale täudub jo 29 vot.
Se mäneb erazvuiččiš vepsän man agjoiš.
11.
kezakud Elonpupraznikad praznuičiba Vidl-külän eläjad.
Adivoihe Ojatin vepsläižidennoks tuli ristituid erazvuiččiš susedkülišpäi, Piterišpäi da Karjalaspäi.
Kacmata vihmaha rahvast oli lujas äi.
Kut kaiken-ki külän päirdal oli seižutadud lava, miččel eziniba pajo- da kargkollektivad, oli vedätud iloiteluzprogramm, a ümbri lavas da eskai ani Ojat’-jogen randahasai seižuiba möndsĳ ad, kus adivod voiba mujada tradicionališt sömäd da ostta käzitöid muštoks.
Järved, Nemž, Kurb, Ladv...
kaikutte susedkülä ozuti mil se om tetab, miččid mahtoid om sen eläjil.
Täl vodel praznikan päteman Vidlas oli kül’bet’.
Kül’betil om sur’ znamoičend vepsän rahvahan täht.
Äjad verod om sidotud sihe.
Sikš kaiktäna praznikal voi nägištada kirjutez: ”Mäne kül’betihe”.
Elonpun adivod voibištelihe haugoiden čapmižes, openzihe tehmaha vastoid, saskeliba lahjoikš puižid tazoid, čomid bučuižid da äjid toižid tarbhaižid kaluid kül’betiš.
Arbas voi sada todesižen struban tulĳ an kül’betin täht.
Karjalad praznikal Vidlas eziti Randaine-ansambl’.
Se ihastoiti adivoid ičeze karguil da ilokahil pajoil.
Paiči kaikenlaižid sebroid, täl vodel laval voinuiži nägištada uzid kollektivoid, surel tahtol ühtni praznikaha norišt.
Periodika-paindišt toi praznikale ičeze painusid.
Henged lämbitab se azj, miše ristituil ei kado melentartuz’ vepsän kel’he.
Äjad ostliba Elonpul vepsä-venälaižid da venä-vepsläižid vajehnikoid, vepsänkeližid paginkirjoid, magnitoid da počtkartaižid vepsän kelel.
Kaiken aigan tuleskeliba ristitud da küzuiba Kodima-lehtest.
Elonpu-praznikale keradase enamba kuttuhad mest (täl vodel vihman taguiči vähemba) nece om koume kerdad enamba, mi Vidlan eläjid.
Ristituiden täht paiči iloiteluzprogrammad läz lavad päirdal radoi Vepsän fol’klorkeskuz.
Sen radnikad tehliba tundištoituzmatkoid adivoile, starinoičiba vepsän rahvahan kul’turas.
Muga kaiken tegese-ki, kuni adivod lebaidase, iloitelese, ištuba jogen randal södes lent, käveleba čomad külädme vai ühtneba konkursoihe, praznikan tegĳ ad radaba mi om väged, miše praznik tuliži ristituile mel’he, jäti hüvid muštlotesid.
No nece om mugoine tradicii: ilotelitoi verhal praznikal – kucu adivoihe ilole ičeiž külähä.
A muite Elonpu-praznikad om jüged nimitada verhaks, kus se ei mäniži.
Ved’ se ühtenzoitab vepsläižid erazvuiččiš agjoišpäi.
Sil ezitadud meiden ühtejiččed tradicĳ ad da verod.
Nügüd’ Elonpu mäneb toižiš-ki küliš Piterin da Vologdan agjoiš.
A 30.
heinkud Karjalan vepsläižed varastaba adivoid ičelaze.

Meiden Karjala-ma da Petroskoi-lidn oma čomad turistoiden täht.
Meile tuleb äi adivoid tundištamhas londusenke, rahvahanke da sen kul’turanke.
Kaik tedaba, miše karjalaižed da vepsläižed oma Karjalan igähižed rahvahad, no ei jogahižele eskai Karjalan eläjale om melentartušt neniden rahvahiden elo.
I kut-žo hüvä om, konz ristituile verhiš maišpäi ei ole üks’kaik meiden rahvaz da kel’.
Läz kaikutte vepsläine nügüd’ tedab Laura Siraguzad, kudamb opendab vepsän kel’t, mö olem jo kirjutanuded francialaižes mehes, kudamb mugažo zavodi opeta vepsän kel’t i kudambal oma hüväd satused neciš azjas.
Helsinki-lidnas eläba hüväd ristitud, kudambad mugažo opendaba vepsän kel’t da kul’turad.
Semendkun lopus meile tuliba adivod neciš lidnaspäi – čomad naižed.
Hö radaba Helsinkin üläopištos da kirjutaba tedotöid suomalaižugrilaižiš keliš.
Ulriikka opendab vepsän kelen olod, hän oli ühten kaikile tutaban Eldia-projektan tegĳ oišpäi.
Toine neižne kirjutab Baltianmerensuomalaižen joukvestišton polhe.
Neiččil oma ičeze perehed Helsinki-lidnas, sikš hö tuliba Petroskoihe vaiše kahteks päiväks.
No heiden himo – tundištadas üläopenikoidenke, kudambad opendaba vepsän kel’t, da Periodika-paindišton toimitajidenke – tuli eloho.
Heiden päiv zavodihe vastusespäi üläopenikoidenke.
Petroskoin üläopištos vepsän kel’t opendab vaiše viž openikad.
Vastuz oli lujas läm’ da sebrakaz.
Üläopenikoile oli lujas melentartušt pagišta adivoidenke Suomespäi, kundelta suomalašt paginad, kulištada, kut suomalaižed pagižeba vepsäks.
Vastuz oli äikeline – kaik pagižeba suomen, vepsän i eskai venän kelil.
Adivod tegiba äi erazvuiččid küzundoid, miččed koskiba vepsän kel’t: mikš üläopeni kad zavodiba opeta necidä kel’t, midä hüväd om siš, midä hö tahtoiba tehta tulĳ al aigal, tahtoiba-ik hö, miše tulii aig oliži sidotud vepsän kel’he da äi toižid.
Hot’ üläopenikad oli vaiše nel’l’, heiden vastused oliba erazvuiččed, ned ei olnugoi pojavad toine toižehe.
Läz kaikil heišpäi oma vepsläižed jured, i läz jogahižel om ühtejitte idei – kaita da kehitoitta ičeze kodikel’t da kul’turad.
Ozutesikš, toižen voz’kursan openik Daša Švecova Kalagespäi sanui, miše hän lujas tahtoib opeta ičeze kodikel’t da pagišta sil.
Üks’ prihaine muite tuli opendamha vepsän kel’t, hänen elo nikonz ei olend sidotud sihe, no hänel om lujas sur’ melentartuz’ keliden opendamižehe.
Hän sanui, miše völ školaspäi lujas navedib opeta kelid, a vepsän kel’ om igähižen rahvahan kel’, sikš völ melentartuižemba tehta necidä.
Tulĳ as aigas läz kaik vepsläižed üläopenikad tahtoiba sidoda ičeze radon vepsän kel’he.
Ühten küzundoišpäi oli, tahtoiba-ik nored ristitud opeta ičeze lapsid vepsän kel’he.
Oli melentartuine küzund – om-ik äikeližuz’ tarbhaine ristituiden täht vai vastkarin se telustab lapsile kehitoittas.
Meiden man azj äikeližudenke om toine, mi toižiš maiš.
Ulriikka sanui, miše Suomes äikeližuz’ om tombjiazj i läz jogahine ristit tedab äjäk-se kelid völ laps’aigaspäi.
No midä koskeb Venämad, ka äjad ristitud meletaba, miše nece vaiše telustab lapsile, i konz ristit laps’aigaspäi opendab kuverz’-se kelid, sid’ lopuks hän ei teda hüvin ni üht.
Tedomehed jo amu todištiba, miše nece ei ole oiged azj, i miše äikeližuz’ vaiše abutab ristitule kehitoittas heredamba, levitoitta ičeze tedoümbrust.
Üläopenikad mugažo ühthe än’he sanuiba, miše ei nähkoi siš nimidä pahad, vaiše hüväd, da čududelihe, konz kundliba, miše se voib telustada ristitule kut-se.
Vastuz mäni ho maiče mata, kaikile oli lujas melentartušt kosketadas toine toiženke.
Üläopenikoiden täht se oli sur’ mahtišt pagišta suomalaižidenke.
Toivom, miše suomalaižidenki adivoiden täht se oli tarbhaižen, miše hö saiba ičeze radon täht uzid tedoid.
Om lujas čoma, miše ristituile susedmaišpäi ei ole üks’kaik vepsän kel’ da sen tulii aig.
Se ozutab kaikile, miše kacmata erazvuiččihe jügedusihe jogahižen rahvahan kul’tur da kel’ voiba eläda pit’kha.

25.
päiväl semendkud Karjalan Rahvahaližes muzejas oli tehtud kahten kirjan prezentacii.
Ned tundištoitaba lugĳ oid Änižröunan vepsläižidenke külidenke da vepsän rahvahan kul’turanke.
Kirjoiden nimed oma Vepsläižiden tradicionaline elo da Änižröunan vepsläižed küläd.
Kirjoiden tegijad oma etnograf Zinaida Strogalščikova, Šoutjärven muzejan pämez’ Natalja Anhimova da lingvist Irma Mullonen.
Kirjad om tehtud Karjalan Rahvahaližen muzejan projektan mödhe.
Ku tö nikonz et olnugoi pohjoižvepsläziš küliš, ka nügüd’ voit tönduda matkaha niidme kirjan abul.
Siš tö nägištat kaikuččen külän fotoid, tedištat niiden istorĳ an polhe.
Kirjoihe om pandud melentartuižid enččid da nügüdläižid fotoid da azjbumagad muzejan fondoišpäi.
Fotoiš om vepsläižid pertid, londuz, omki iče vepsläižid.
Om lujas hüvä, miše kirjas om ezitadud kartad küliden, järviden da jogiden nimidenke.
Se avaidab lugĳ oile melentartuižid istorĳ an lehtesid.
Ozutesikš, Änine-sana znamoičeb saamen keles ”sur’”.
Se ozutab, miše Änižen randoil enččes aigas eliba saamelaižed.
Kirjoiden tegĳ oiden sanoiden mödhe, aigas, konz vepsän rahvahan lugumär sulab, erased küläd koleba, om lujas tärged kaita niid istorĳ aha i sid’ abuhu tuleba kirjad.
Ved’ kirjad – nece om ezmäine abunik istorĳ an kaičendas.
Kirjoiš kebnäl kelel lugĳ oiden täht om starinoitud vepsän rahvahan istorĳ as, sen enččiš radoiš, rahvahaližiš sömižiš, sädoiš, fol’kloras, keles da nügüdläižes rahvahan elos.
Kaik tekstad oma venän kelel.
Molembiden kirjoiden tiraž om 400 ekzempl’arad.
Ned oigetas kirjištoihe, muzejoihe da školihe.

26.
päiväl semendkud Karjalan kul’turkeskuses oli tehtud mul’tfi l’man prezentacii.
Se starinoičeb vepsän rahvahan polhe.
Kacmaha mul’tfi l’mad tuliba lapsed da aigvoččed-ki ristitud, kaik, kelle om melentartušt vepsläižiden istoriii da kul’tur.
Narodnaja mozaika-muga om nimitadud projekt, miččes om tehtud jo koume mul’tfi l’mad vähäluguižiden rahvahiden polhe.
Aigemba oli tehtud jo mul’tik Altai röunan rahvahiden polhe – kumandincoiš da telengitoiš, nügüd’ om sündnu mul’tfi l’m vepsän rahvahas-ki.
Mul’tfi l’man tegemižehe ühtniba lapsed.
Projektan radnikad vediba lapsiden täht etnourokoid, kus starinoičiba rahvahiden istorĳ an da kul’turan polhe.
Urokoiden jäl’ghe lapsed pirdiba kuvid.
Karjalas oli keratud 123 lapsiden kuvad.
Niiden pohjal oliki tehtud mul’tfi l’m.
Projekt oli tehtud prezidentgrantan tugel.
Projektan pätegend – kebnäl kelel da mahtoil starinoita rahvahale vähäntetabiden rahvahiden polhe, heiden istorĳ as da kul’turas.
Projektan ohjandai Gul’nara Kucenko sanui: ”Konz mö pagižem noriden da lapsiden opendusen polhe, pidab valita mugoižid openduzformid, miččed oma melentartuižed.
Ned oma kebnäd, lujas kebnäs pandas muštho.
Mul’tfi l’mad tuleba mel’he ei vaiše školan openikoile, no aigvoččile-ki ristituile”.
Čudokaz vepsän rahvahan ma-mugoine nimi om mul’tfi l’mal vepsän rahvahas.
Kahtes minutas kacujad tedištiba vepsän rahvahan elos, sen istorĳ as da kul’turas.
Kacujile oli starinoitud vepsän rahvahan uskondoiš: mechižes, vedehižes, päčin ižandas.
Mugažo mul’tikas ozutihe malinovii kvarcit-kived i muštpachad, miččed om tehtud neciš kivespäi.
Mul’tfi l’m tuli mel’he kacujile.
Maria Košeleva sanui: ”Se om lujas hüvä mul’tik.
Meletan, miše mugoižed mul’tikad oma lapsiden da vanhembiden täht.
Sikš ku ned voiba hüvin sel’genzoitta da starinoita jügedoid azjoid kebnäs.
I nece om lujas hüvä.
Meletan, miše tarbiž tehta enamba mult’fi lmad i tehta pidembad mult’fi lmad.
Nece mul’tik, miččen mö kacuim, oli lujas melentartuine, se hüvin starinoiči vepsläižiden polhe lapsiden täht, no se oli lujas lühüd.
Oliži hüvä tehta völ pidembad mul’tfil’mad”.
Projektan tegijad planuičeba tehta mul’tfi l’moid toižiden rahvahiden polhe.
Pigai mul’tfi l’mad pandas internetha i kaikutte tahtnik voiškandeb kacta niid.

Kezakun augotišes Änižröunas Kalag’-posadas radoi Kodikera-etnolager’ lapsiden täht.
Kogonaižen nedalin kaks’kümne last käveli školha.
Hö ei tulnugoi sinna, miše opendamhas, a kaikuččen päivän čomin lebaižihe sigä.
Midä tegiba kalagelaižed lapsed etnolageriš nedalin, kenenke vastsihe, lugegat neciš kirjuteses!
”MEIDEN ŠKOLHA TULI ANI UZ’ LAGER’” Kodikera-etnolager’ Kalagen školas avaižihe surel praznikal kezakun ezmäižel päiväl.
Lagerin avaiduzpäiväks lapsed vaumičiba čoman tätüspektakl’an da ozutiba sen kacujile ani ezmäižen kerdan.
Tätüspektakl’an nimi oli ”Kut händikaz vazaižele maman oli”.
Ozutesen ohjandai om Karjalan rahvahaližen kul’turkeskusen radnik, ”Čičiliušku”-teatran pämez’ Natalia Golubovskaja.
Kuverz’ äi väged, melid da himod nece naine pani sen täht, miše nece spektakl’ tuliži Kalagen školha, tedab vaiše hän iče.
Sanumaha tervhensanoid da kitändoid lapsile da lagerin tegĳ oile Kalagen posadaha tuliba Karjalan Rahvahaližen politikan ministerstvan pämez’ Andrei Manin, Rahvahaližen kul’turkeskusen varapämez’ Anna Anhimova, Kalagen posadan pämez’ Irina Zalivako.
Tervehtoiti adivoid Kalagen školan pämez’ Svetlana Gotič.
Svetlana Gotič: “Viž vot meiden Kalagen školas mäni etnokul’turine lager’, miččen nimi oli ”Päiväine”.
Kaikuččen voden lapsed lebaižihe lageriš, saiba uzid tedoid vepsän kul’turan, istorĳ an da rahvahan polhe.
A necil vodel Anna Anhimovan da hänen projektan abul Kalagen školha tuli ani uz’ etnolager’.
Necil lageril om uz’ Kodikera-nimi.
Minä meletan, miše etnolager’ tuli mel’he kaikile lapsile.
Heid voiži olda enamba, no sikš ku meiden školan avtobusas om vaiše kaks’kümne sĳ ad, ka mö em voinugoi otta lagerihe enamba lapsid.
Täl vodel lageriš lapsidenke radoiba vepsän kelen opendajad Ol’ga Mironova da Julia Aprodu”.
”HEIL EI OLEND AIGAD TUSTTUDA” Täl vodel Kodikera – lapsiden etnolager’ tehtas Kalagen školas suren projektan aigan.
Rahoitab necidä projektad Karjalan rahvahaližen politikan ministerstv.
Vedäb necidä projektad tutab kaikile aktivine vepsläine neižne, Karjalan kul’turkeskusen varapämez’ Anna Anhimova.
Kut sanub Anna: ”Täl vodel etnolagerin tegĳ ad vaumičiba lapsile lujas melentartuižen programman kaikeks nedalikš, lapsil ei olend aigad tusttuda ni üht minutad”.
Vepsän kelen urokad, melentartuižed radčasud, erazvuiččed mastar’-klassad, teatrozutesed, interaktivižed vändod da unohtamatomad vastused oliba kaikuččen päivän kalagelaižil lapsil lagerin aigan.
Kalagen školan vepsän kelen opendai Julia Aprodu sanub: ”Školan etnolager’ oli todesižen praznikan, suren ilon, ihastusen meiden lapsile.
Konz meil oli teatraline päiv, lapsed 5.- 6.
da 7.
klassoišpäi ozutiba tätüspektakl’ad vepsän kelel.
Hö oliba todesižed artistad.
Mö lujas hätken vaumičimoiš heidenke: openzim sanoid, openzimoi radmaha tätüižidenke.
Spektakl’ mäni hüvin!
Minä meletan, miše se lujas tuli mel’he kaikile kacujile.
Minä muštan, konz minä openzimoi üläopištos 4.
voz’kursal, minun karjalaižed sebranikad ozutiba necen spektakl’an ezmäižen kerdan üläopištos.
Nece oli sur’ ihastuz siloi, a nügüd’ nece sarn tuli meiden Kalagen školha, se kuti pördihe minunnoks möst, minä olen hüviš meliš, ihastusiš!”
HELEDAD LAPSIDEN ÄNED IHASTOITIBA ADIVOID Spektakl’ oli tehtud Mihail Lipskerovin sarnan mödhe.
Siš starinoitas, kut pen’, no melekaz vazaine tegi käredad händikahad hüvätabaižeks da laskvaks mamaks.
Necen čoman, melekahan starinan Kalagen školan openikad starinoičiba adivoile čomiden tätüižiden abul vepsän kelel.
Kacmata sihe, miše ei kaik tulnuded adivod el’genziba vepsläšt paginad, spektakl’ tuli sel’ktaks kaikile.
Čomad tätüižed da heledad lapsiden äned ihastoitiba adivoid.
Lapsed oliba veslad, tegiba ičeze radon hüvin, kaik čomin pagižiba vepsäks.
Zal vastsi heid, kuti todesižid artistoid.
Spektaklin jäl’ghe adivod pit’kha aplodiruiba, kidastiba ”Bravo!”
da oliba suriš ihastusiš.
Korktas arvosti lapsiden mahtoid spektaklin tegii Natalia Golubovskaja: ”Tehta necen spektaklin vepsän kelel oli tozi jüged.
Ved’ Kalagen škol seižub sadas kilometras Petroskoi-lidnaspäi.
Lapsed ei voinugoi tulda repeticĳ oile minunnoks lidnaha.
Minä iče ajelin Kalagen posadaha da vastsimoi lapsidenke.
Minä zvonin mugažo Kalagen školha vepsän kelen opendajile da nevoi, kut tarbiž opeta sanoid, kut pidab starinoita.
Minä voin sanuda, miše spektakl’ mäni hüvin.
Lapsiden da kacujiden keskes oli hengeline ühtenzoituz”.
Miše teatrozutez Kalagen školas tuliži eloho, lujas äi vägid suren vaumičendradon aigan paniba vepsän kelen opendajad.
Sanub vepsän da anglĳ an kelen opendai Ol’ga Mironova: ”Mö otim necen sarnan da ezmäks käandim kümnenden klassanke vepsän kelele.
Probuim äi kerdoid lugeda, mi tuli, a däl’ges zavodim valita, mitte laps’ voib paremba väta sidä vai tošt rolid.
Mö otim prihaižid da neičukaižid 5.-6.-7.
klassoišpäi.
Ezmäks mö heidenke däim jäl’ges školad, vaise lugim sanoid, möhemba lapsed zavodihe opeta sanad.
Mäni ku, ku režiss’or tuli ezmäižen kerdan meiden školha da kacui, midä lapsed jo mahtaze tehta.
Pärepeticii lapsil oli vaise lagerin avaiduzpäiväl.
Lapsed tuliba školha homencel da zavottihe väta tätüižidenke.
Konz hö ozutiba spektaklin d’o scenal, ka minä kulin, mise erasil lapsil äned säraitihe, hö varaižiba.
No kaik mäni čomin!
Minä olin hiviš meliš!
Minä dumain, mise necen sarnan mö möhemba ozutam školas.
Meil om äi pehmid bobaižid.
Tegem scenan, dekoracĳ ad da ozutam 1.
da 2.
klassoiden openikoile.
A däl’ges meles d’o om, mise mö voim tehta kost’umad da väta necen sarnan iče.
Minä nägin, mise sarn ponravihe kaikile.
Babad tuliba, sanutihe, mise sarn oli hivä...”.
MÖ ECIM ABUNIKOID Kodikera-etnolager’ Kalages sai elon Abunik-projektan abul.
Kaks’ kümne last kogonaižen nedalin eliba lujas čomad da erazvuittušt elod.
Hö ajeliba muzejoihe, käveliba vastusile, avaižiba kaukuččen päivän midä-se ut ičeleze.
Projektan ohjandai Anna Anhimova sanub, miše etnolagerin programm oli mugoine bohat täl kerdal, miše niken lapsišpäi eskai ei homaičend, kut teravas nece nedal’ joksi.
Anna Anhimova: ABUNIK-projektas om nel’l’ sur’t palad.
Ezmäine pala – nece om akcii, konz mö tedištam, midä ristitud tedaba vepsläižiš da toiziš vähäluguižiš rahvahiš.
Projektan toižes palas om seminar abunikoiden täht, konz hö tedištaba, kut voib čomin tehta se vai toine akcii.
Projektan koumandes palas oma tematižed vastused: kut eläda oikti, kut sportatas, mitte meil om ekologii, kut da mil voib abutada läheližile.
Nu a nellänz’ projektan pala – nece om etnolager’ Kalages.
Minä meletan, miše nece lager’ andoi lapsile uzid muštlosid.
Lapsed kaiktäna ajeliba, äjan tedištiba, vastsihe da openzihe.
Minä meletan, miše mö zavodim rata heidenke edemba-ki”.
Kodikera-etnolager’ lopihe Kalagen školas 7.
päiväl kezakud.
Seičeme čomad päiväd jäti lapsile vaiše parahimid muštlosid, niid täudub heile kaikeks kezaks.
Toivotagam Kodikeraetnolagerile vepsän mal jäda hätkeks.

Meiden Kodima-lehtez vastsihe Šoutjärven školan vepsän kelen opendajanke Anastasia Konošenkonke pagižmaha seminaras, mitte mäni Jakutskas kodikeliden opendajiden täht.
– Nastoi, ei amu sinä ajoid edahaižehe maha, Jakutsk-lidnaha.
Starinoiče, ole hüvä, mitte azjtego oli sigä?
– Ka, keväden lopus minä olin Jakutsk-lidnas.
Sigä oli seminar kodikeliden opendajiden täht.
Seminaran tem oli ”Etnokul’turižen opendusen kirjan tegemižen metodologii”.
– Mikš nece azjtego oli tarbhaine da tärged sinun täht?
– Nece seminar tuli minei mel’he i oli lujas tärged minun täht, sikš miše nügüdläine оpenduz kehitoitase i pidab kirjutada uzid openduzkirjoid, tehta openduzkirjoid tedomašinoiden täht, tehta erazvuiččid tedomašinvändoid vepsän kelel.
Ližaks, minai om uništuz iče kirjutada openduzkirjan lapsiden täht, toivon, seminar lujas abutab minei neciš azjas.
– Midä melentartušt sinä tedištid?
Oli-ik midä-se ut sinun täht, midä sinä ed tedand ende?
– Nügüd’ škol opendab lapsid uziden standartoiden mödhe.
Nenil standartoil om äi pakičusid, miččihe nügüdläižile openduzkirjoile pidab kožuda.
Siš starinoitihe seminaral.
Mugažo meil oli melentartuine lekcii openduzkirjan tegĳ an oiktusiden polhe.
Sigä meile starinoitihe, kut pidab polestada tegĳ an oiktusid da kut ei sa niid keskustada.
– Oli-ik äi ühtnikoid, ked hö oliba da kuspäi?
Miččiden rahvahiden ezitajin hö oma.
– Seminaraha ühtni läz 30 mest.
Oliba tedomehed Moskvaspäi, Piterišpäi, Jakutsk-lidnaspäi, mugažo oli äi opendajid Jakutĳ avaldkundaspäi, Habarovskaspäi, Taimiraspäi, Kazahstanaspäi.
Seminaral oli äi erazvuiččid rahvahiden ezitajid, mugomad kut jakutad, jukagirad, nencad, hanti, mansi, evenkad da toižid.
– Miččed azjtegod oliba, midä tö tegit seminaran aigan?
– Seminaral oli melentartuine programm.
Ezmäižel päiväl tedomehed ezitiba ičeze dokladad, a toižel päiväl nored opendajad ozutiba ičeze projektad.
Minä starinoičin kaikile, kut meiden valdkundas kehitoittas kodikelid, starinoičin, miččiden openduzkirjoiden mödhe mö radam školiš.
– Sanu, mikš, sinun melen mödhe, tarbiž opeta igähižiden rahvahiden kelid?
– Minä iče openzin vepsän kel’t školas 11 vot, a sid’ – universitetas-ki.
Nügüd’ radan vepsän kelen opendajan školas.
Nece oli minun uništusen.
Pidab opeta kodikel’t, ved’ se om meiden rahvahiden kul’turan tarbhaine pala.
– Kut tarbiž kehitoitta da kaita kodikel’t?
– Ezmäi kaiked pidab pagišta kelel enamba, kävutoitta se jogapäiväižes elos.
Toižeks, tarbiž opeta sihe lapsid.
– Mitte om vepsän kelen opendamižen olod Karjalas toižiden rahvahiden rindatades?
– Situacii kaikil om ühtejitte – kodikelil lapsed ei pagiškoi.
Školas kodikel’t opetas kuti toine kel’, vaiše Jakutĳ as oma školad, miččiš opendamine om saha-kelel.
Meil kaikil om ühthine problem, kodikel’t tedaba vaiše erased baboid da dedoid.
Nece om meiden sur’ problem, meiden hol’, meiden kibu.
– Ken oli seminaran tegĳ oin?
– Pohjoižen, Sibirin da Edahaižen päivnouzman igähižiden vähäluguižiden rahvahiden associacii, Jakutĳ an rahvahaližiden školiden institut da Venäman pedagogižen institutan A.I.
Gercinan nimel pohjoižen rahvahiden institut.
– Kut sinä meletad, omaik mugoižed azjtegod tärktad vähäluguižiden igähižiden rahvahiden täht, toba-ik ned surid satusid?
– Ka, minä meletan miše mugoižed azjtegod oma tärktad vähäluguižiden igähižiden rahvahiden täht, tarbiž tehta niid enamba, ved’ meiden kodikeliden tulii aig rippub meišpäi.

Kul’tur: Petroskoin eläjad nägištiba tätüteatran karjalan kelel uden spektakl’an ezmäižen ezitusen.
Tetab Karjalas Čičiliuškutätüteatr männudel vodel praznuiči ičeze jubilejan.
Kümne vot jo meiden valdkundan kacujil om voimuz’ kacta tätüozutelusid karjalan kelel.
Da völ miččid!
Ei liigaks linneb sanutud, miše Čičiliušku vai vepsän kelel se oliži ”Šihlik” om tozi professionaline tätüteatr, kacmata sihe, miše sen artistad oma navedĳ ad.
Päazjan nene oma Petroskoin universitetan Baltianmerensuomalaižiden keliden da kul’turan kafedran üläopenikad da pästnikad.
Om teatras artistoid toižiš-ki openduz- da radpolišpäi.
No kaik hö oma hüväd karjalan kelen tedajad.
Čičiliuškun ohjandajan kaik nene voded om Natalja Golubovskaja.
Kaikuččehe spektakl’aha ühtneb läz seičemed artistad.
Äjil spektaklil om artistoiden varajouk.
Nügüd’ teatran repertuaras om seičeme spektakl’ad: ”Kut händikaz vazaižele maman oli”, ”Sinine pedr”, ”Variš”, ”Samvar”, ”Koiriden Kalevala”, ”Minä olen cipuine, sinä oled cipuine”.
Neniden spektaklidenke teatr ajaleb Karjalan külidme da lidnoidme, oleskeleb Suomes-ki.
6.
kezakud Čičiliušku ihastoiti kacujid udel ezitusel.
Nece om enzne Samvar-spektakl’ udes formatas.
Udištadud spektakl’ale oli anttud uz’ nimi – “Kut akad mužikad jagoiba”.
Sen pohjaze om pandud tetaban Karjalan kirjutajan da runoilĳ an ilosine starin.
Siš om starinoitud, kut kerdan Marja-ak vajehti ičeze mužikan samvaraks, miččen andoi hänele Lizasusedaine.
Marjan roliš om Tatjana Dembickaja, Lizan roliš om Alina Čuburova.
Mužikan rolid, Mattid, vändab Boris Kudr’avcev.
Boris om ei vaiše teatran artist, no mugažo tätüižiden da dekoracĳ oiden tegii.
Pidab sanuda, miše teatran tätüd oma lujas čomad.
Niiden modoiš da sädoiš nägub hengiden tabad.
Uz’ ezituz oli melentartuižen sil, miše sihe ühtni mugažo völ kaks’ kollektivad – Karjala-kargsebr da muzikantad Natalaja Šamrajan ohjandusel.
Rahvahaližiden vändimiden abul muzikantad ”kuvaziba” külän elod: kukoin launundad, samvaran kehumišt, verajiden kidžud da äjad tošt.
Karjalan kargnikad oliba külän eläjin, miččed ištuiba laučoil, kargaižiba irdal da muite kulištiba susedoiden kožmuses, tegihe necen ilosižen istorĳ an todištajikš.
Nece teatran, kargnikoiden da muzikantoiden ühthištuz toi hüvän satusen.
Spektakl’ mäni lujas ilokahašti da eläbas.
Natalaja Golubovskaja sanub, miše repeticĳ oil oli lujas hüvä il’m, kaik artistad oliba üks’meližed, eliba kožmuses da kesknäižes el’genduses.
Zalas-ki oli hüvä il’m.
Kacmata sihe, miše ei kaik kacujad pagižeba karjalaks, spektakl’ oli sel’ged kaikile.
Spektakl’an aigan kului nagrand, sen jäl’ghe – komedoid aplodid, artistad lahjoitihe änikoiden kirbil...
A Čičiliušku udes lahjoiči ristituile hüvän melen.
Pigai teatr mäneb lebule.
A kezan jäl’ghe uzil vägil se zavodib möst ičeze radod i tulĳ al sügüzel uden spektakl’an nägištaba Karjalan rajonoiden eläjad.

Ked oma ”čahlikad”, ”Kudim-Oš” da ”Šundi-mundi”, tedištiba adivod, kudambad tuliba Venäman Suomalaiž-ugrilaižiden mifoiden da sarnoiden henged-vändon prezentacĳ ale.
Se mäni 2.
kezakud Siktivkaras, Venäman suomalaiž-ugrilaižen kul’turkeskusen erištos.
Vänd Internetas om Venäman suomalaiž-ugrilaižen kul’ turkeskusen unikaline projekt.
Ende siš oli pästtud vaiše kirjoid, diskoid videomaterialoidenke.
Korktas arvosti interaktivišt vändod Suomalaiž-ugrilaižiden rahvahiden konsul’tativižen komitetan pämez’ Valerii Markov.
Hän homaiči, miše Komi-valdkundas oli tehtud jo diskoid komifol’kloran hengidenke, no mugošt projektad, mitte ühtenzoitaiži kaikid suomalaiž-ugrilaižid rahvahid, ei olend.
Mugažo hän sanui, miše ningoine vänd tuleb mel’he nügüdläižile lapsile, kudambad navediba kävutoitta elektronižid ladehid, muga nimitadud gadžetoid, jogapaiväižes elos.
Projektan istorĳ as starinoiči Kul’rurkeskusen varapämez’ Aleksandra Bušujeva: ”Erasid vozid tagaze meiden sebranik, Siktivkaran universitetan opendai Jelena Ostapova tarjoiči meile idejan – tehta vändon komisarnoiden hengiš.
Necen idejan mö todenzoitim eloho surembas projektas.
Mö radoim napernas ristituidenke Venäman regionoišpäi männuden voden sügüzespäi zavottes”.
Sädi vändon kogonaine tedomahtokahiden ristituiden jouk.
Kaikid kuvid da dizainad tegi tetab taidehpirdai Margarita Bellon.
Ivan Čurakov, tehnine mastar’, pani kuvid elektronižehe vändoho.
Vändon sädai da toimitai om Kul’turkeskusen tedoerišton ohjandai Anna Baženova.
Mitte sarnaline heng linneb vändos kaikuččes rahvahaspäi pätiba tedomehed, fol’kloran tedajad Venäman regionoišpäi.
Hö vaumičiba melentartuižid tedoid hengiš.
Fol’kloran tedajan Komi-valdkundaspäi oli etnograf, fi lologižiden tedoiden kandidat, Kul’turkeskusen radnik Oleg Ul’ašov.
Hän starinoiči, mikš valiči vändon täht Jirkap-mecnikan.
Tedomez’ johtuti, miše ezmäižed suksed mirus oli löutud Sindo-järvenno, mitte sĳ adase Komi-valdkundan Kn’ažpogostskĳ an rajonas.
Rahvahan veroiden mödhe neche järvehe upsi Jirkapan suks’.
Sen ližaks, nene oma komilaižiden sündutandtahod.
Oleg Il’ašov sanui, miše toižiden rahvahiden henged, mičced mülüiba vändoho, mugažo om oikti valitud.
Sikš ku niid valičiba tedajad mehed, a kaikutte tedai mez’ henges igäks jäb lapsen.
Hengen vändon täht vepsän rahvahaspäi valiči Ol’ga Žukova, Karjalan Kelen, literaturan da istorĳ an institutan radnik, hüvä vepsän kul’turan tedai.
Ol’ga meletab, miše ühten kaikiš tutabambiš hengišpäi vepsän rahvahan fol’kloras om mecan ižand – mechine.
Interaktivižes vändos om ezitadud Venäman suomalaižugrilaižiden rahvahiden sarnoiden da mifoiden 19 henged.
Vändnikoile tarjoitas mujutada mittušt taht henged, valita hänen täht oiktan atributan, lugeda tedoid siš.
Mugažo voib kerata mozaikan, miččel om kuvatud kaik henged.
Ühthine kuva, miččel henged seižuba ümbri pažagas, om Venäman rahvahiden sebrastusen simvol.
Mujutada suomalaiž-ugrilaižid hengid nügüd’ voib kaikutte tahtnik.
Vänd om joudajas päzutandas fi nnougoria.ru-internet-lehtpolel.
Sen ližaks, diskad vändonke oigetas kaikiden Venäman regionoiden kul’tur-, taideh- da openduzorganizacĳ oihe.

Paksus meiden lugendlehteses voib vastata kirjutesid tärktan rahvahiden probleman polhe – sen ičetundmusen da kelen kehitoitandas.
Norišton täht vedetas erazvuiččed azjtegod, miččed om oigetud sen probleman pätandaha.
Om tärged, miše nenihe azjtegoihe ühtnižiba nored ristitud, kudambiden mel’ völ kehitoitase, kudambile om kebnemb otta uzid tedoid da kudambiden päiš om lujas äi melentartuižid idejoid.
I mi noremb se ristit, sid’ enamba hän voib otta mel’he, miše meletada.
Igähižil rahvahil om erazvuiččid problemoid, ozutesikš, Karjalas rahvaz ei kaiken el’gendab, miše olda miččen-se rahvahan ezitajan, teta sen kul’turan da kelen, om hüvä da tarbhaine azj.
No meil om äi külid, miččiš völ eläba nored rahvahiden ezitajad, miččed opendaba ičeze kodikel’t školiš.
Jo toižen voden mugoižiden lapsiden täht Petroskoi-lidnas vedetas etnokul’turine lager’, miččen nimi om ”Noriden vastuz Karjalan mas”.
Se om üks’ öbokan agjan parembiš projektoišpäi, miččen abul openikoid kuctas Venäman rahvahiden kul’turan, veroiden, keliden opendushe.
Nece projekt om tehtud Rahvahaližen politikan ministerstvan, Petroskoin valdkundaližen üläopišton da Valdkundan lapsiden da norišton turizmkeskusen abul.
Lagerihe tuli kaks’ kümne viž openikad 8.
da 10.
klassoišpäi.
Kaik hö opendaba suomen, karjalan da vepsän kelid.
Ned oma lapsed Medvežegorskan, Kalevalan, Änižröunan, Oloncan da Sortavalan agjoišpäi.
Tuliba lagerihe mugažo lapsed Petroskoin školišpäi.
Lapsiden täht oli tehtud melentartuine, tarbhaine openduz- da kul’turprogramm.
Sihe mülüiba oppind- da projektoiden tegendan openduzčasud, kävund Rahvahaližehe muzejaha, sädaivastused Toive-sebran ühtnikoidenke.
Lapsed kävuiba Periodika-paindištoho da Karelia-radio- da telekompanĳ aha, kus lapsile äjän starinoitihe uzištoiden erigoičusiš rahvahaližil kelil.
Oli tehtud ekskursijoid lidnadme, erazvuiččed mastar’-klassad, ajand Kinerma-külähä da Karjalan kelen  pert’he – kaik nece varasti lapsid ühtes lühüdas nedališ.
No paiči necidä lapsile oli tehtud ilotuzprogramm-ki – ”Turistine Karjala”-sportvänd, mitte lujas tuli mel’he heile.
Üks’ lagerin päpaloišpäi oli tehtud Petroskoin üläopištos, se jatkui koume päiväd.
Lapsiden täht oli vaumištadud openduzprogramm ičeze kelen mödhe.
Hö oli jagatud nel’l’aha gruppaha: suomen kelen, karjalan kelen molembiden paginoiden da vepsän kelen opendajad openikad.
Opendamha vepsän kel’t da kul’turad tuli viž neičukašt Änižröunaspäi, kaks’ – Šoutjärvespäi da koume Kalagespäi.
Hö ozutiba hüvid kelen tedoid da mahtoid.
Opendajin oliba üläopišton Baltianmerensuomalaižiden keliden kafedran opendajad.
Koume päiväd lapsed openziba ičeze rahvahan kul’turad da kel’t.
Il’m openduzčasuiš oli lujas sebrmeline, se ei olend kuti paroil üläopištos vai urokoil školas, nikenele ei pidänd kirjutada kontrol’töid vai starinoita ekzamenad.
Kaik oli melentartušt, ilokast, no kacmata sihe lapsed tarkašti, surel tahtol kundliba opendajid.
Jäl’gmäižel päiväl hö ezitiba ičeze radon satused.
Hö tegiba melentartuižed ezitused opetud teman mödhe.
Ken-se pajati, ken-se tegi lugendlehtesen da ozuti penikaižen teatrozutelusen, ken-se starinoiči ičeze rahvahan veroiš.
Lop’vastusel jogahižel lapsel oli voimuz tundištadas ičeze sebranikoiden rahvahan erigoičusidenke, kundelta tošt kel’t da löuta ühtejiččed azjad.
Nece projekt om tozi lujas hüvä idei, tarbiž, miše se eläiži edemba-ki, miše antta meiden ”tulĳ ale” el’geta da teta kut-žo äi rahvahid meiden Venämas i mitte melentartuine istorii sil om.
Lagerin avaiduz mäni 6.
kezakud, A.
S.
Puškinan sündundpäivän.
Filologižen fakul’tetan pämehen avaiduzpaginas oli mugoižed hüväd Puškinan sanad: ”Ristit da ma ei voigoi kehitoittas ilma arvostandata kodikel’he, rahvahan tradicĳ oihe da ezitatoiden muštho”.
Nene sanad oma päivänteraližed.
Mugoi ne pätegend oli lagerin tegĳ oil.
”Noriden vastuz Karjalan mas” lujas abuti sen tegemižes.

21.
päiväl semendkud Šoutjärv’-posadan škol vastsi adivoid Suomen man Imatra-lidnaspäi.
Suomalaižiden jouk matkusteli Karjalan madme, riži vepsläižid-ki.
Šoutjärven škol varasti adivoid i vaumištihe adivoiden vastmižeks aigvodhe.
Uzišt, miše adivoihe tuleškandeba suomalaižed, om tulnu völ tal’vel.
Sikš šoutjärvelaižil oli aig meletada, mil čududelta da ihastoitta adivoid.
Nece voz’ muite-ki oli täuz’ azjtegoil školal: Pajokeraine –festival’, konferencĳ ad da praznikad.
Kaik ned om tehtud Minun kel’ – minun kodima-školan projektan mödhe.
Openikoil oli jo keratud da vaumitud erazvuiččid sarnoid, pajoid, ezitusid, om oppidud äi runoid.
Suomalaižiden adivoiden täht valitihe ned ezitused, miččed ozutaba vepsän rahvahan kul’turad, starinoičeba rahvahan veroid.
Scenal eziniba pičuižed päivkodin lapsed, mugažo vanhembad lapsed.
Kaik koncert oli vedetud vepsän kelel.
Lapsed pajatiba pajoid vepsän kelel, starinoičiba runoid, ozutiba vepsläižid besedoid.
Adivod oli kuctud vändho lapsidenke.
Lapsed eziniba varuta.
Suomalaižed voiba el’geta vepsän kel’t.
Tozi-ki, suomalaižiden da vepsläižiden keskes ei olend paginjügedusid.
Suomalaižed da vepsläižed jo amu oma radkosketusiš.
Suomen Kalajoki-lidn da vepsläine Kalag’ sebrastaba jo äi vot.
Tehtas projektoid, tuldas adivoihe, tundištadas kul’turanke, vajehtadas mahtoil.
Nügüd’ Šoutjärv’- posad mugažo löuzi sebranikoid verhal mal.
Tulnuded adivod oma sebras, miččele om melentartušt vepsän rahvahan elo.
Ari Ahtianen om necen sebran ohjandai.
Matkan polhe hän sanui: ”Nece om kul’turan da istorĳ an sebr.
Meile om melentartušt Suomen da sen irdpolen tradicĳ ad, istorii da kul’tur.
Mö matkustelem.
Vepsän ma om üks’ melentartuižiš sĳ oišpäi, kus eläb vähäluguine rahvaz.
Mö tahtoim ajada völ pohjoižembaha maha, Juškozero-agjan polehe.
Kaik meile om melentartušt”.
Äjil tulnuzil adivoil om jurid Karjalan mal.
Mirja Kekkonen, sebran ühtnik sanui: ”Minai om mamoi.
Hän om Karjalaspäi, Karjalan kaglusespäi.
Meil äjil om sugujurid tägä.
Meile om melentartušt rahvahan kul’tur, om mel’he čoma londuz.
Lujas tuli mel’he Süvär’- jogen da Änižen-järven röunad.
Muloi olim Ladogan Valaam-sarel.
Nece om meiden istorĳ an da kul’turan pala, meiden vanhembiden kodima”.
Om tetpas, vepsläižed – adivoičetai rahvaz, vepsän ma om avaitud sebranikoile.
Šoutjärvelaižed tahtoiba jatkata sebrastada Imatralidnanke i tehta vastusid tulebas aigas.

Jubilei: Periodika praznuiči jubilejan.
Se om üksjaine mirus paindišt, kus paindas kirjad da lehtesed Karjalan rahvahaližil kelil.
Periodika-paindišt oli tehtud vodel 1991.
Sen pätegendan om lehtesiden da kulehtesiden paindand, Karjalan igähižiden rahvahiden kul’turan udessündutamine, kodikeliden kaičend da kehitoitand, rahvazkeskeižiden kosketusiden vahvištoituz.
Nügüd’ paindištos radab viž redakcĳ ad: Karjalan Sanomat-, Oma mua-, Kodima-lehtesed, Careliada Kipinä-kulehtesed.
Niid tugedaba Karjalan Valdkundmehišt, Zakonoiden tegendan kund, Karjalan rahvahaližen politikan ministerstv, Karjalan Opendusen ministerstv da rahvahaližed kundaližed sebrad.
Vodelpäi 1998 Periodikas aktivišti zavottihe painda kirjoid kut rahvahaližil, muga venän-ki kelel.
Tämbeižeks päiväks om paindud enamba 250 kirjad.
Niiden keskes om vajehnikoid da openduzkirjoid, tedoliteratur, proza da runokogomusid, kirjoid lapsiden täht.
Painused rahvahaližil kelil ezitaba Karjalad erazvuiččil Venäman suomalaiž-ugrilaižiden rahvahiden festivalil.
Lehtesiden da kulehtesiden toimitajad paksus tegesoiš valdkundaližiden konkursoiden laureatoikš čomiš kirjutesiš, miččed koskeba rahvahaližid temoid.
Vaiše Voden kirj-konkursas Periodikal om 36 pauklahjad.
Ezmäi kaiked Periodikan painusid lugeba kodikelen tundĳ ad.
Nece om lugĳ oiden jouk, mitte holdub kodikelen da kul’turan kaičendas.
Voib sanuda, miše nene oma ani toižed lugĳ ad.
Heid kaikid ühtenzoitab armastuz kodikel’he da hol’ sen tulĳ as aigas.
Sikš, pidab sanuda, miše rahvahaližiden lehtesiden pätegendad erineba venänkeližiden lehtesiden pätegendoišpäi.
Painusiden tiražad-ki ei olgoi sured.
Periodikas paindud kirjad da lehtesed paksus kävutoittas školiš da universitetas.
Lehtesed da kulehtesed ühtenzoitaba Karjalan kirjutajid da runoilĳ oid.
A nored, vaiše zavodĳ ad kirjutajad, kodviba niiš ičeze mahtoid.
Ezmäižen Periodikan pämehen oli Lidia Valerianovna Rämenen.
Kaks’kümne kaks’ polenke vot hän ohjanzi paindištod.
Hän lujas navedi ičeze radod, oli hüvän ohjandajan, pani radho kaiken hengen i vägid, pidi hol’t radnikoiš, mahtoi vägestada jügedusid da takai parahimihe satusihe.
Vodelpäi 2014 Lidia Valerianovna om päekonomist paindištos.
Nügüd’ hänel om uzid velgusid, miččid hän tegeb sil-žo surel vastusenpidändal i armastusel.
A hänen sĳ ale tuli Aleksei Arikovič Makarov.
Nece om aktivine mez’, mahtokaz ohjandai.
Aleksei Arikovičal om äi hüvid idejoid, miččed om oigetud Periodikan edahaižehe kehitoitandaha.
Ozatelemha Priodikad jubilejanke tuliba sebranikad, ühtesradnikad, valdmehed.
Praznik oli lujas čoman.
Muzikaližil ezitusil paindištod ozateliba Elaiga-grupp, muzikantad – Serafi ma Slepkova, Alevtina Moisejeva da Viktor Akulov.
Tegi melentartuižen ozatelendan Čičiliušku-tätüteatr-ki.
Praznikan lopus lehtesiden da kulehtesiden redakcĳ oiden toimitajad mugažo ozateliba ičeze armast paindištod sündundpäivänke da toivotiba sille uzid surid satusid.

Suomen Lahti-lidnas 15.-17.
kezakud mäni üks’ kaikid znamasižembiš azjtegoišpäi – Kaiken mirun suomalaižugrilaižiden rahvahiden kongress.
Kongressan radho ühtniba kahtenkümnen kahten rahvahiden ezitajad Suomespäi, Estoniaspäi, Vengriaspäi da Venämaspäi.
Ühtnikoid oli läz 550 mest: 170 ezitajad da völ 370 tarkištelĳ ad.
Necen voden kongressan tem oli ”Suomalaiž-ugrilaižed rahvahad seižujannoks kehitoitusennoks”.
Vepsläižes delegacĳ as täl kerdal oli läz 30 mest, kudambiden keskes oli 10 ezitajad da 17 tarkištelĳ ad.
Sihe mülüiba erazvuiččiden kundaližiden sebroiden ezitajad, tedo- da sädaimehed, kul’tur- da openduzorganizacĳ oiden radnikad.
Ühtnikoiden valičend ripui kundsebroiden pämehiden pätandaspäi, hö kacuiba kandidatoiden vepsän kelen da rahvahan kehitoitandan radho.
Ičeze tervhensanoil tervehtoitiba maiden pämehed-ki, kudambad mugažo tuliba kongressaha.
Nene oliba Suomen Sauli Niinistö pämez’, Estonian Toomas Hendrik Il’vest pämez’, Anoš Ader Vengriaspäi, Venäman eziti ezmäine kul’turministerstvan Aleksandr Žuravskii varapämez’, kudamb lugi-ki Venäman pämehen tervhensanoid.
Kongressan pärad mäni sen toižel da koumandel päiväl temsekcĳ oil, niid oli viž: ”Suomalaižugrilaižiden da samojedin kul’turan da kelen kehitoitandan lendandan da kävutoitandan jäl’gestuz’”, ”Suomalaiž-ugrilaine tedoavaruz’: kehitoitandan perspektiv”, ”Rahvahaline ühthižkund da vald” da ”Demografi žed da migracĳ an processad.
Vanhad da uded diasporad”.
Temsekcĳ oiden radoho surel tahtol da aktivižesti ühtniba vepsläižiden ezitajad.
”Suomalaiž-ugrilaine tedoavaruz’: kehitoitandan perspektiv” – sekcijan laval ičeze ”Tradicionaline suomalaiž-ugrilaine joukvestišt nügüdläižes aigas” – dokladanke ezini Vepsän kul’tursebran ühtnik Jelizaveta Haritonova.
Karelia-teleradiokompanĳ an toimitai Larisa Čirkova ezini ”Nügüd’läižed vähäluguižiden rahvahiden keliden kehitoitandan tehnologĳ ad vepsläižiden ozutestme” ”Suomalaižugrilaižiden da samojedin kul’turan da kelen kehitoitandan lendandan da kävutoitandan jäl’gestuz’” – sekcĳ as.
Venäman tedoakademĳ an karjalan keskusen Kelen, literaturan da istorĳ an institutan kel’tedon sektoran pämez’ Nina Zaiceva andoi ičeze sel’genzoitusen Larisa Čirkovan dokladannoks: – Vepsän kel’ ei kole, se vaiše kehitoitase toižeks.
Minei ei ole mel’he kulda, konz pagištas, miše vepsän kel’ pigai koleb.
Minä olen korktad mel’t meiden noriš tundĳ oiš, olen korktad mel’t, miše Petroskoin universitetan üläopenikoil om voimuz kirjutada diplomtöd ičeze kodikelel, ved’ äjiš Venäman suomalaiž-ugrilaižiš üläopištoiš diplomtöid kirjutadas vaiše venän vai anglian kelil, - sanui Nina Zaiceva kaikiden kuldes.
Kongressan radon aigas oli tehtud äi foto-ozutelusid, suomalaiž-ugrilaižil kelil painuz’tavaroiden da mul’timedian ozutelusid.
Lahti-lidnan päavoinirdal radoi kongressan jarmark, kus eziniba erazvuiččed suomalaiž-ugrilaižed sädaisebrad.
Erazvuiččil lidnan lavoil vedetihe Jean Sibeliusan da Harrvi Ahmasan muzikan koncertad, Ääninen-, Santtu Karhu-sebroiden, Ailu Valle-saamin repmuzikan tegĳ an koncertad.
Mugažo Lahti-lidnas Suomalaiž-ugrilaižiden rahvahiden kongressanke ühtes mäni völ üks’ muga kuctud Avaitud kongress, miččen pätegendan oli tehta avaitud da demokratižen valičesen päkongressale.
Avaitud kongressal eziniba suomalaiž-ugrilaižed aktivistad da ekspertad, a mugažo ned-ki, ken miččidme süidme ei voind ühtneda päkongressaha ičeze rahvahiden delegacijoidenke.
Temsekcĳ oiden radon satusiden mödhe oli tehtud kongressan rezolücii, miččiden pätandoiden tegendas pidäškandeb hol’t uz’ Suomalaižugrilaižiden rahvahiden konsul’tativkomitetan kund (senke voib tundištadas www.fucongress.org/viikongress/proekt-rezolyucii internetpoles).
Sen kundan ühtnikoiden keskes vepsläižid ezitaba Zinaida Strogalščikova da Jelizaveta Haritonova.
Tarbiž sanuda, miše kahtes kümnes nel’l’as vodes ezmäižen kerdan vajehtihe komitetan pämez’.
Komi rahvahan Valerii Markov - ezitajan sĳ ale tuli VII karjalaižiden suiman Valdakahan kundan Tatjana Klejerova pämez’.
Toine Kaiken Mirun suomalaiž-ugrilaižiden rahvahiden kongress linneb vodel 2020 Estonian Tartulidnas.

Jäl’gmäižes aigas mirus seižub lujas terav küzund, mitte koskeb igähižid rahvahid da niiden elod.
Ühten mugoižiš da, voib sanuda, kaikiš tutabišpäi om Barencan Evro-Arktine region, mitte jagase äjihe gruppoihe, miččed tehleba erazvuiččid azjoid da pätaba erazvuiččid azjümbrištoid koskebad küzundoid.
Mö paksus kirjutim meiden lugendlehtesehe Barencan regionan da sen tegemižen polhe.
Johtutam teile, neche sebraha mülüb Venäma, Ročinma, Suomi da Norvegii.
Zinaida Strogalščikova starinoiči äjän Barencan regionan polhe da sen igähižiden rahvahiden radajan gruppan polhe.
Sihe gruppaha mülüb 6 ühtnikad, kidambad ezitaba ičeze rahvahad – nencad, saamelaižed kaikiš Barencregionaha mülüjiš maišpäi da vepsläižed, kudambad eläba Karjalas.
Kaks’ kerdad vodes sen gruppan ühtnikad keradasoiš miččes-se sĳ as suimaha da pagižeba holiš, miččed koskeba heiden rahvahid da heiden elotahod.
Sen voden ezmäižes poles mugoine suim mäni čomas Stokgol’m – lidnas semendkun augotišes.
Neche suimaha tuli läz kaik gruppan ezitajad –  Murmanskan agjan, Ročinman da Norvegian saamelaižed, üks’ ezitai nencoišpäi Narjan-Mar- lidnaspäi da vepsläižišpäi ezitajan olin minä.
Vaiše saamelaižiden ühtnik Suomespäi ei tulend iče, no kaiken suiman aigan hän oli ühtes meidenke internetan kal’t.
Kut-žo om hüvä, miše meil oma nügüdläižed tehnologĳ ad!
Suim mäni lujas surel korktusel.
Ei olend ližad, no sen-žo aigan kaik oli satusekast da melentartušt.
Kucundbumagas oli äi küzundoid.
Jogahižele ühtnikale tarbiž oli starinoita azjoiš, miččed tehtas heiden agjas rahvahan da kelen kehitoitandan poles.
Kaik rahvahad hüvin ezitiba ičeze radod.
Vepsläižedki starinoičiba ičeze satusiš.
Ühten päazjoišpäi, mitte om lujas tärged Barencan regionan radajan gruppan täht om se, miše 2015.
voden lopus Vepsän kul’tursebr sai tärktan Pamfi lovan kitändkirjeižen panendas ristitun oiktusiden da valdan kaičusehe.
Lujas äjan tehtas meiden Karjalan mas vepsän kelen kehitoitandan da kaičusen täht.
Se azj tuli mel’he toižile suiman ühtnikoile, hö tegiba äi küzundoid da sanuiba, miše meiden mahtišt oliži lujas tarbhaižen heiden täht, ved’ ei jogahižel rahvahal om muigoine hüvä da korged igähižiden keliden kehitoituz.
No om problemoid-ki, miččil jagoihe rahvahiden ezitajad.
Jogahižel rahvahal da jogahižes mas ned oma erazvuiččed.
Ozutesikš, Venäman saamelaižil om kalatusen problemoid.
Ročinman saamelaižed lendaba küzundoid, miččed koskeba maiden oiktusid igähižiden rahvahiden täht.
Norvegian saamelaižiden hol’ om siš, miše Norvegian valdmehišt ei tege ičeze velgusid muga, kut tarbiž.
No meid ühtenzoitab se, miše mö voim pätta niid vaiše ühtes, jagadas mahtištol, antta nevoid toine toižile da tugeta toine tošt.
Völ suimas pättihe ken rahvahiden gruppaspäi mäneb erazvuiččihe Barencan regionan azjtegoihe, ken linneb sen gruppan ezitajan.
Se oli muga nimitadud velgusiden jagamine.
Suiman lopus ühtnikad tegiba tegendoiden planan tulĳ aks aigaks.
Tarbiž sanuda, miše rahvazkeskeine dialog om lujas hüvä da tarbhaine azj rahvahiden kehitoitandan täht.
A völ paremba, konz se om ei vaiše rahvazkeskeine, no maiden keskes-ki, ved’ se andab levedamban kuvan mail’mas da enamba voimusid jogahižen ühtnikan täht.
Kuni radaba mugoižed sebrad, kut Barencan Evroarktine region, da siš radaba lahjakahad da mahtajad ristitud, kudambile ei ole üks’kerdašt ičeze rahvahan elo da olod, sid’ meiden rahvahil linneb enamba voimusid eläda, kehitoittas da kaiken aigan olda korktal sijal meiden mirus!

Piterin agjan vepsläižel mal oli tehtud Enarne ma-praznik.
Praznik zavodihe Terval-küläs 2.
heinkud i jatkui toižel päiväl Enarves.
Enarne ma om tetab vepsläine jogavozne praznik.
Se varastadas, sikš vaumištadas.
Täl vodel praznikale tuliba adivod Piterin agjan erazvuiččiš külišpäi da Karjalan susedmalpäi.
Terval-küläs praznik levitihe Jänišan pöud-sĳ as.
Tehuden kahtes poles oli pandud möndsĳ ad.
Sigä voi ostta tohesižid, puižid, savesižid muštlahjoid da kodikaluid, kangad, mugažo vepsläižid paštatesid da vepsläine olut.
Tägä-žo oli tehtud töpaja, kus opetihe tehmaha tätüižid kanghaspäi da bobaižid savespäi.
Läheli möndrivid oli pandud čibud.
Se oli todeks armaz lebusĳ a.
Surel ihastusel čibuihe lapsed da sugupol’v-ki.
Praznik zavodihe scenal.
Sigä kellotiba savesižed kelloižed, i pičuižembad praznikan pajanikad, lapsed Ajuškifol’klorsebraspäi tervehtoitiba tulnuzid adivoid.
Jäl’ges čomad neiččed ozutiba kargun poimdud ezipaikoidenke.
Praznikan vediba Tatjana Klimova da Ol’ga Gerasimova.
Hö nimitiba kaik praznikan pajosebrad, pajanikoid i kucuiba niid ühthe karghu.
Kaik pajanikad astuiba läbi praznikaližes verajas, a lapsed putkotiba heid jüväl.
Nece oli todeks čoma astund: läz vitkümned pajanikad vepsläižiš sädoiš pajatades vediba horovodan vihandal normudel.
Sid’ scenal sanuiba tervhensanoid valdmehed, kudambad tuliba Piterišpäi, Petroskoišpäi, Pöudospäi da Alehovščinaspäi.
Praznikad jatksiba viden klassan openikad, Vepsänočkakel’kursoiden openikad.
Hö ozutiba scenkad vepsän kelel.
Kogonaižen päivän scenal kargaitihe da pajatadihe.
Pajoil ihastoitiba adivoid Vepsän pajoda Varasta-pajosebrad Boksitogorskan agjaspäi, Šoutjärven hor, Kodimakargsebr Piterišpäi, pajanikad Nemžalpäi.
Vepsän pajo-sebr tuli Arskahtišpäi.
Sen pajanik Nina Galkina sanui: ”Meid tuli 7 mest.
Mö pajatam meiden rahvahan pajoid.
Niid pajatiba meiden mamad, babad.
Tegem iče-ki pajoid: kändam venän kelespäi vepsän kel’he.
Mö pajatam jo enamba 10 vot.
Tämbei pajatam vepsläižid pajoid, tobjimalaz živatoiden polhe, ičemoi röunan polhe.
Om veslembid pajoid, om-ki tuskpajoid”.
Praznikan temaks oli valitud vepsän rahvahan endevanhoid verod da primetad.
Scenal lugetihe vepsläižid muštatišid, starinoid, sanutihe ozoitesid.
Adivoile taritihe ozaita miččil heinil da änikoil om täutud havadoižed.
Mugažo adivoiden täht oli tehtud aukcion.
Sen tavaroin oli heintätüine, bobaine-lämbituz, oluden vädr, vauktoid kuivbabukoiden puzu.
Praznikaks Terval-külän muzei vaumiči uden ozutelusen.
Sigä oli ezitadud noriden taidehpirdajiden 27 kuvad.
Kaik kuvad oli pirttud kezal külän čomiš tahoiš.
Toine praznikan päiv oli tehtud Enarves.
Uz’ külän kul’turpert’ kerazi äi adivoid.
Heid vastsi vepsläine emäg da pertinižand.
Praznikan vedäjad, Enarven eläjad ozutiba kacujile Savesine poig- vepsläižen sarnan.
Kaks’ praznikan päiväd oliba ilokahad, veslad.
Ned jätiba lämid mujuid kaikuččen adivon henghe i taht tulda vepsän male toižel-ki vodel.

Nacein, nikenele ei ole peit, miše vepsläižes mirus om ičeze kelen mamoi – Nina Zaiceva, kudambale ei ole üks’kaik vepsän kelen elo da kudamb kaiken aigan opendab, kehitoitab da udessündutab kel’t kirjutades äjid tarbhaižid tedotöid neciš tedoalovehes.
Täl-ki vodel, kezan augotišes läksi hänen uz’ sur’ rad, miččen nimi om Vepsän paginoiden očerkad.
Kut voib homaita nimespäi – se om täuz’ tö vepsläižiden paginoiden erigoičusiden polhe, niiden sijoiš da sijoiden kävutandan polhe.
Neciš rados om vepsläižiden paginmaterialan tarkištelend, a mugažo siš ezitadas avtoral vaumištadud 50 fonetišt, leksišt da grammatišt kel’kartad.
Nene kartad abutaba märitada paginoiden alovehiden baltianmeren-suomalaižiden jäl’ged, löuta niiden kosketused da kosketusiden sidod heim- da verazkelidenke, a mugažo ne abutaba ezitada edelpäidejoid vepsän kelen paginoiden alovehiden kehitoitandas.
Jogahižehe kartaha mülüb kuz’ tarbhašt azjad: kartan legend, kus om ezitadud kartografijan material, sen legendan sel’genzoituz’, luguindeks, mitte abutab sauda kel’kartan, keratud materialan lugetiž, avtoran tedosel’genzoituz da kel’kart märitud znamoidenke.
Rados oli kävutadud sur’ mär tedoliteraturad da äi erazvuiččid pöudkirjutesid tedomatkoišpäi, oli sel’genzoittud erased palad magnitofonkirjutesišpäi Karjalan tedokeskusen fonogrammarhivaspäi.
Kut om kirjutadud kirjas, nece tö om kuti ezisanad vepsän kelen lingvistižehe atlasaha, mitte vaumitadas nügüd’.
Nece Vepsän paginoiden očerkad – om lujas sur’, jüged da hüvin tehtud rad, mitte abutab jogahižele opeta vepsän kel’t, tedištada uzid melentartuižid vepsän kelen paginoid kosketajid azjoid, abutab toižile tedomehile kirjutada ičeze tedotöid, a kelen opendajile abutab tarkašti tundištoitta openikoid mugoiženke kel’he sidotud tärktan azjanke, kut paginad.
Se kirj om lujas hüvä tö vepsän kelen mirus, sikš ku jogahine mugoine rad avaidab uded uksed kelen opendamižehe da andab veresen kacegen sihe.

EZISANAD Vepsänkel’ ičeze istorĳ as peitäb äi erazvuiččid ozoitesid.
Erased suomalaižed tedomehed kucuiba sidä baltianmeren-suomalaižeks sanskritaks, sikš ku se om kaičenu erasid vanhoid prakelen pirdoid.
Sikš hö tegiba äi tedomatkoid vepsläižiden elontahoihe keradamha kel’materialoid.
Nenid matkoid hö zavodiba tehta jo XIX voz’sadan augotišespäi.
Pol’tošt voz’sadad, i eskai enamba-ki, vepsän kel’t oppitihe Finl’andias, i oli kirjutadud äi tedotöid vepsän keles, mi ühtenzoiti niid vepsän kelen suomalaižeks oppindtedoškolaks.
Vepsän kelen oppimine Venämas zavottihe vaiše XX-voz’sadan keskaigan.
Venämas-ki om nügüdläižeks aigaks keratud sur’ vepsänkeline magnitofonpaginoiden kollekcii, mitte kaičese Petroskoin Kelen, literaturan i istorĳ an institutas.
Sid’ om tehtud i paindud vodel 1972 raritetine Vepsän kelen paginvajehnik, om kirjutadud äi erazvuiččid tedotöid, mi andab voimust kucta institutad mugažo erazvuiččeks vepsän kelen oppindtedoškolaks.
Suomalaižen i venälaižen vepsän kelen oppindtedoškoliden pohjal nügüd’ om zavot’t’ud vepsän kirjkelen kehitoitand, mihe mö sidom vepsän kelen i rahvahan udessündutandan toivoid.
RIHO GRÜNTHALIN KIRJ ”VEPSÄN KIELIOPPI” Finl’andias melentartuz’ vepsän kel’he, mitte augotihe XIX-voz’sadal, ei sambund.
Vepsänkelišt tedoškolad neciš mas ohjandab nügüd’ tetab kel’tedomez’, Hel’sinkin universitetan professor Riho Grünthal.
Hän ühtes ičeze openikoidenke om tehnu äi tedomatkoid vepsän male i om tutab äjile vepsän man eläjile.
Enamba kaiked hän sebrasti vepsäkeližen runoilĳ anke Nikolai Abramovanke i hänen mamanke Maria Aleksejevnanke Ladvaspäi (Piterin agj).
Hän oli sigä ei üht kerdad, eli heiden kodiš, kerazi kel’materialoid, pagiži ristituidenke, oppi Ladvan külän paginan eričusid.
A eläjad nägiba hänen melentartust heihe i heiden paginaha i hüväl melel avaižiba hänele kelen peitusid.
Sen ližaks professor Grünthal tegi matkoid toižihe-ki vepsläižiden elosĳ oihe, miše voiži rindatada paginoid, tehta ühthevedoid kelen kehitoitandas, sen äjiš poliš, endustada vepsän kelen tulĳ ad aigad, abutada tedoühthevedoil ližadamha vepsän kelen elopäivid, a voib olda, löuta mugoižid uzid teid, miččed voiba veda kel’t i rahvast udessündutandaha.
Ved’ om muga kibed südäimel meile, vepsläižile, konz vähäluguižiden rahvahiden kelid kuctas pol’kolĳ oikš kelikš endustaden niiden kadondad man mez’kundaspäi.
Ičeze tedomatkoiden pohjal Riho Grünthal kirjuti tedotön ”Vepsän kielioppi” (om paindud 2015 voden lopus).
Ezipaginas hän kirjuti kirjan päazjas: antta vepsän kelen ühthišt nägemust, miše se voiži olda mugoižen openduzabukirjan kaikile, ked tahtoiba tedištada enamba vepsän keles, sen istorijas i nügüdläižes olendas, sen kehitoitandprocessoiš, miččed tuliba sil’mnägubale siš aigaspäi, kut zavodihe vepsän kelen tedo-oppimine.
Oli pandud mugoine-ki azjtego, miše avaita vägevad venän kelen painandad vepsän kel’he, ozutada necen painandan jäl’gid kelen kaikiš poliš.
Nenid azjtegoiden oppimižid abutiba tehta vepsän kelen paginoiden rindatused i mugažo ned tedotöd, miččid tegiba aigemba toižed tedomehed i ezmäi kaiked tetab suomalaine kel’tedomez’ Lauri Kettunen, kudamb ičeze aigan tegi pit’kid matkoid vepsän male, eli hätken sigä, miše opetas pagižmaha vepsäks, tundištadas vepsläižiden eloveroidenke, eskai okt’abrskĳ an revol’ucĳ an aigan hän eli suvivepsän mal.
Riho Grünthal oti kaik nene tedotöd homaičushe i ližaten ičeze kacegid kirjuti uden tedotön vepsän keles.
Hänen tedotös om avaitud lugĳ ale kaik kelen poled: om tehtud vepsläižiden vanhan istorĳ an obzor, nimitadud sen opppindproblemad, ozutadud nügüdläine kelen olend küliš, lat’t’ud vepsän kelen rindatamine toižihe baltianmerensuomalaižihe heimkelihe, todud sil’mnägubale kelen fonetižed, morfologižed, sintaksižed pirdad.
Kirjan lopus voib löuta kelen ozutesid kaikil paginoil.
Riho Grünthal om otnu homaičushe mugažo vepsän kirjkelen problemoid i pirdoid sidodes niid kelen kehitoitandaha.
Voib jonoštada, miše hänen tedotö om ani tarbhašt vepsän kelen oppimižes, sen kirjkelen tegemižes kaikiden täht, ken tahtoib opeta necidä vähäluguižen rahvahan kel’t.
Se om tärged mugažo suomalaiž-ugrilaižen tedomirun täht, sikš ku avaidab kaikile nügüdläižen vepsän kelen kehitoitandan problemoid.
Minä tahtoižin ozatelda professorad Riho Grünthalid necen tärktan kirjan painandanke.
Se om ani tarbhašt kaikile, ken tahtoiži opeta i oppida vepsän kel’t, toižid heimkelid rindataden vepsän kel’he.
HEINI KARJALAIŽEN KIRJ ”YHTEISÖT KONTAKTISSA, SYSTEEMIT MUUTOKSESSA” Tahtoižin kingitada homaičust sihe, miše professor Grünthal sirdäb melentartust vepsän kel’he ičeze openikoile.
Hel’sinkin universitetas voib kulda hänen lekcĳ oid vepsän keles i sen kehitoitandan istorĳ as.
Nene lekcĳ ad oma mugoižed melentartuižed, miše vepsän kelen opendushe ühtneb äi üläopenikoid.
Necen voden kezakun 11.
päiväl Oulus oli tehtud vepsän materialan pohjal tedodoktoran dissertacijan polestand, miččele putuin minä-ki.
Sen hengen oli Heini Karjalainen, kudamb oli ühtnenu äjihe tedomatkoihe vepsän male, miččid tegi Riho Grünthal, om pannu äi väged ELDIA:n projektaha, miše ozutada vepsän vähäluguižen rahvahan kelen problemoid, sen sambumišt vepsläižes mez’kundas i mugažo erazvuiččid udessündutandan mahtoid nügüdläižiš elo-oloiš.
Heini om kirjutanu erazvuiččid tedostarinoid i ühtenzoiti niid ühthe tedokirjaha ”Yhteisöt kontaktissa, systeemit muutoksessa” (”Mez’kundad kontaktiš, sistemad vajehtuses”), miččen problemoid eziti-ki Oulun universitetas polestandan aigan.
Dissertacĳ an päproblem oli siš, miše oppida i ozutada vepsän kelen indefi nitižiden pronominoiden istorĳ ad, kus enamba kaiked tundub venän kelen painandad.
Vepsän kelen pronominad i niiden istorii johtutadas erazvuiččiš tedotöiš, no lophusai ned ei olgoi völ oppidud.
Heini om keradanu kel’materialoid eläbas vepsän kelespäi, mugažo rindatuseks om kingitanu homaičust toižihe tedotöihe.
Voib jonoštada, miše hot’ pronominad om üks’ pala nimiden morfologĳ aspäi, niiš om äi eričusid i eroid toižiš nimišpäi – substantivišpäi, adjektivišpäi, numerališpäi.
Nene problemad oma tärktad kelen täht i kelen oppimižen täht.
Polestandan azjtego oli ani tärged, jüged i pit’k.
Polestandištundan vedi Oulun universitetan professor Harri Manttila.
Opponentan oli tetab tedomez’, Hel’sinkin universitetan docent Janne Saarikivi.
Polestandištundan aigan hän tegi äi küzundoid Heini Karjalaižele hänen tedotön materialan i kacegiden pohjal.
Hot’ vepsän kel’t oppidas jo enambad kaks’sadad vot, kelen istorĳ as om äi peitusid, miččid ei uddainus völ avaita i tarkištada lophusai.
Nece tuli sil’mnägubale Heini Karjalaižen-ki polestandištundal, konz tulĳ ad kuliba Jänne Saarikiven küzundod i Heinin vastandoid.
Nece tegi polestandad ani melentartuižeks kaikiden täht, ken oli zalas.
Tundui eläb melentartuz’ kel’he, sen kehitoitandaha, nügüdläižihe problemoihe i niiden sidondaha kelen istorĳ aha.
I hot’ jäi erasid küzundoid, miččihe oli jüged antta vastusid, minä voin vahvištoitta, miše vepsän kelen oppimižen istorii om tehnu völ haškusen edehepäi, i nece om ani tärged i vepsän kelen täht, i kaiken kel’tedon täht, sikš ku om avaitud völ üks’ lehtpol’ kelen oppimižes.
Völ tahtoižin kingitada homaičust sihe, miše Heini Karjalainen, om kävutanu ičeze vepsän kel’mahtoid kirjas-ki.
Hänen tedotön augotišehe om pandud vepsänkeline lühenduz, mitte, ku se om pandud tedotöhö, kuti lendab kel’t toižele pordhale mez’kundas i tedomirus.
Eskai hänen prazniklongin menülistale, mitte oli jäl’ghe ištundad, oli sömiden nimid vepsän-ki kelel.
I völ tahtoižin toda sil’mnägubale ühten ani tärktan azjan: Heini omišti ičeze kirjan vepsläižen runoilĳ an Nikolai Abramovan muštho.
Om ani žal’, miše nece lahjakaz runoilii, kudamb tegi vepsläižen literaturan tetabaks suomalaižes mirus, om lähtnu toižehe mirhu muga teravas, vaiše 55-voččen.
No mušt hänes ei sambu, i Heini vahvištoiti sidä völ enamban.
Heini Karjalažen dissertacĳ an ohjandajin oliba professorad Harri Manttila, Riho Grünthal i Helena Sulkala.
Voib sanuda heile kaikile äi spasiboid mugoižes lahjakahas openikas i miše heil om eläbad melentartust vepsän kel’he.
No lämembad sanad i ozatelused minä oigendan ezmäi kaiked Heini Karjalaižele.
Hän ičeze teraval melel, ičeze naprindal i mugažo ičeze lämäl hengel kingiti homaičust völ kerdan vepsän kel’he, toi sen problemoid tedomirun sil’mnägubale.
Sured spasibod kaikile Heinin ohjandajile i nevojile, ked abutiba avaita Heini Karjalaižele hänen tedokirjas vepsän kelen peitusid.

KAZVAB LAPS’, BESEDALE TULEB Rahvahas pagištas: ”Sündutada last om pol’ radod, a kazvatada om kogonaine rad.”
Om tozi-ki muga: kuni laps’ om vagahaine, hänele vaiše mam om tarbhaine, a ku tegese lapseks, siloi kanz tarbhaižen tegese.
Kaik kanznikad abutaba kazvatada last.
A völ ristitud saneliba muga: ”Pen’ laps’ - oma pened holed, sur’ laps’ – ka holed-ki sured oma”.
Enččiš perehiš oli äi lapsid.
Naku oli-ki mugoine hol’ – kut kazvatada priha- da neidižlapsid.
Lugetihe muga: “Priha kazvab da naileb, ka naižen pert’he elod tob, a neižne mehele mäneb – ka elod ičezenke vöb.”
Naku i pidi nevoda lapsile da opeta heid, kut pidab eläda, da mikš pidab vanhembid kundelta.
Kazvaba neičukaižed da prihaižed, tuleb himo besedale mända, naku mamoi da tatoi pästaba besedale, vaiše neiččile radod andaba: ”Besed besedoiče, a nel’l’ värtinad kezerda!”.
Prihoile oli kebnemba, rata besedal ei tarbiž olend, vaiše pidi nevest ičeleze valita, a sen täht pidi kacta kut neiččed radoiba.
Norembad neičukaižed ištuiba kožližidenke da kezerziba, a vanhembad – pajatiba pajoid, kargaižiba.
A miše kodiš ei lajižigoi, pakičiba norembid sizarid vai susedneiččid kezerta heiš taguiči.
Naku muga vanhembišpäi norembad-ki openzihe besedoitas.
Mamad da tatad pidiba hol’t ičeze lapsiš, a besedale pästliba: ”Pen’ laps’ – lapsen kündled, a sur’ laps’ – maman kündled.”
Sen täht oli ende mugoine sanutez: - “Prihalapsele lahjoiče kirvez, a neidižlapsele – kožal’.”
Besedoiden täht ende valitihe suren pertin, kus eli leskak vai üksjaine mamš.
Pidab sanuda, miše besedad tobjimalaz oliba tal’vel, kezal oli äi kodiradoid da heinäntego, ei olend aigad kävuda besedale.
Sid’ valitihe pertin, neiččed puhtastiba sidä, a prihad sel’gitiba lunt pertinno, da haugoid toskeliba.
Tal’vel om vilu ištta pertiš, konz verai kaiken avoitelese ühtes uzidenke besednikoidenke.
Erašti besedale tuliba nored lapsitomad naižed, vaiše peneks pordoks, kacmaha ičeze sizarid.
A muite besednikad oliba jaganus kahtehe joukuhu: aigvoččed neiččed da prihad da norikaižed neičukaižed da prihaižed (ned völ opendelesoiš tehtas besednikoikš).
Nored besednikad tobjimalaz ištuiba da kacuiba kut pidab ičtaze vedäda besedal, toižin sanuda – openzihe.
A besedale pidi vaumitas: sobdas čomihe sädoihe, plet’t’a kosihe čomad lentad, räcnihe pidi ombelta kruževoid, miše näguiži čoma neižne.
Kerdale neiččed otliba vanhad paikad vai ezipaikad, levitiba sädoile, ved’ konz kezertas, pästrikod lankteba sädole, sen täht ezipaik varjoiči reduspäi puhthan soban.
Völ oli üks’ azj: svetud ende pertiš ei olend i pidi ištta säresidenke, möhemba jo oliba kerasinlampad.
No neiččiden hoikad sormuded lämoita mujiba kut pidab kezerta, langale pidi olda hoikan.
Naku muga käzimujegel kezerziba neiččed langan, kelle mitte tarbiž oli.
Oli mugoine vanhembiden sanund: ”Gul’aida – gul’ai, a ičeiž rad mušta”.
Vanhembad neiččed oliba jo vaumičenuded kezerdusen, ka koukuižel kudoiba kruževad, kruževoid pidi sidoda äjan, miše vaumita sajaks.
Äjan neiččed kudoiba kruževoid sajale, käzipaikoiden čomitesid, liphaižiden päle katajid.
Oli radoid sormiden täht.
Neiččed ištuiba da radoiba, a prihad kacuiba neiččiden radoid da valičiba nevestoid ičeleze.
Naku kaikuiččel oli ičeze rad.
MIDÄ ED TEGE ČOMUDEN TÄHT...
Mehele pidi mända aigemba, ika norembad neiččed valičeba prihoid, muga rauhembad neiččed vaumičihe besedaks.
Sobad valičiba parembad, bantad tegiba hibusihe, mujutiba nogel kulmad, hosiba modpoliškod rusttoikš.
Neiččed voidiba hibused siledoikš kandatesel: vähäižen kandatest otiba kämnele, hosiba kämned toine toižehe, jäl’ges käzil voidiba hibused.
Siloi hibused kosaspäi ei lähtkoi, kos linneb siled, ka i hibusid tundub enamba.
Huled pidi hĳ oda jäpurahal, siloi ned pit’kha linneba rusttad pertiš, vaiše jäl’ges huliden nahk haukteleb i linneb kibed, da midä ed tege čomuden täht.
Miše ozutada kaik ičeze čomut, neiččed erazvuiččin pletiba kosadki.
Kel hibused oma sagedad, sille i gor’ad ei ole, pleti kut taht, kaiken hüvä om.
Kel hibused oma harvad, kos linneb hoik, a om taht ozutada čomad hibused, sen täht välläšti plet’t’ud kosan rohkotadas, muga tegese kos sanktaks.
Völ kovašti vöttihe, miše näguiži vösĳ a.
Ende sarafonad neiččil oliba pit’käd, ka ed homaiče ühtnägoi om-ik neižne kapos vai om lihav.
Tuleb läm’ keza, tob enamba radod, tuleb heinäntegon rad ehtahasai, marjoiden keraduz, ližaneb erazvuiččid kodiradoid.
Vaiše ehtad kaik norišt varasti, siloi voib lebaitas, pajatada pajoid, kargaita.
No pidab sanuda, miše kogonaine päiv olda irdal da rata pal’hil jaugoil, ei anda nahkale čomut.
Sen täht kevädel i kezal neiččed voidiba jaugad da käded savel.
Voib otta todesišt saved, ku om, ka paremba vauktad, tehta nozolad i necil nozolal pidi voita jaugad da käded.
Savi kuivab, a jäl’ges vaiše vedel pesta, naku om todesine hibjan čomitez.
Nahk tegese sel’ktaks, puhthaks, pehmdaks, neidiš om vaumiž mända besedale.
Ninga modon-ki voidiba, miše vauktemb olnuiži.
SAVINOZOL Pidab otta kahmal saved, segoitada sidä vedes, ližata üks’ luzik kandatest, jäl’ges voita hibjpalad kus om kuiv, ahavoičenu nahk.
Pidab varastada, konz savi kuivab, pidäda pordoižen i pesta vedel (voib pestas lämäl, a voib i vilul vedel).
Nahk tegese pehmdaks i siledaks.
Pidab sanuda, miše sädoid da sobid oli vähän, ei ku nügüd’, em tekoi midä päle panda.
Naku sobid oli vähän, kaikil oli himo olda puhthan.
Muga sobad-ki oli tehtud äikerdaižikš.
Ozutesikš, päiväs soba higostub, a higo murendab soban, naku min täht sobad ombeltihe muga: kaimloiden aluižed palad voili erigoitta sobaspäi, ombelta sen sĳ ale toine, uz’ pala.
Nece uzištuz lujas hüvin varjoiči sobad.
Palad oliba vaumhikš tehtud, tuleb aig vajehtada, neglan kädehe i kaik om vaumiž.
Prihoil higospäi mureniba ei vaiše kaimolpoled, ka harjosed-ki.
Necen azjan täht mugažo oli vaumitud palad.
Naku muga vajehtihe soba, vai toižin sanuda uzištihe.
Pidab sanuda štanoiden polhe-ki: perskused lujas pigäi hijose i rebineba, mugomad ližapalad oli štanoiden-ki uzištusen täht tehtud.
Voib ližada völ sidä, miše enččed ristitud oliba lujas melekahad da tarkad.
Hö mahtoiba kožuda toine toiženke, rata i leboiteldas da veseldas.
A mahtamik mö nügüd’ ninga eläda: eläda londusenke mirus?

Kezan augotišes, 6.-17.
päivil kezakud, Moskva-lidnas mäni venäkeližiden igähižiden rahvahiden ezitajiden radharjoiteluz ÜRK:n (Ühthižrahvazkundad) sistemas.
Sen pätegendan oli abutada ühtnikoile sada tarbhaižid tedoid ÜRK:n sisteman polhe, mehiden oiktusiden tedoalovehes, a ku sanuda oiktas – Igähižiden vähäluguižiden rahvahiden oiktusiden alovehes.
Radharjoitelusehe ühtniba mugoižed igähižiden rahvahiden ezitajad, kut vepsläižed, komi, evenkad, nencad, nanaicad da šorcad.
Kahtes radharjoitelusen nedališ Rahvahiden sebruden universitetas mäni openduzprogramm.
Ühtnikoiden täht oli tehtud openduzčasuid, miččid vediba sen universitetan opendajad.
Openduzčasuiden jäl’ghe jogahižel ühtnikal oli voimuz diskutiruida küzundoid da sen abul el’geta temad enamba da sel’ktemba.
Paiči necidä ühtnikoiden täht oli tehtud melentartuižid ekskursĳ oid Venäman nügüd’aigaižen istorĳ an muzejaha da Saharovan keskusehe, a mugažo heid lämäšti vastatihe Venäman Pohjoižen, Sibirin da Edahaižen Päivnouzman Igähižiden vähäluguižiden rahvahiden associacĳ as (RAIPON).
Kacmata sihe, miše programm oli lujas täuz’, ühtnikoil oli aig sada ihastust meiden Kodiman pälidnan čomudes.
No kaikid tärktemban oli se, miše heil oli voimuz vastatas toižiden rahvahiden ezitajidenke, tedištada äi ut da melentartušt heiden kul’turan, veroiden da kelen erigoičusiš da starinoita ičeze rahvahas da veroiš.
Nece radharjoiteluz andoi ei vaiše tedoid ÜRK:n sisteman mehiden oiktusiden polhe, no arvatoman-ki mahtišton, kosketusen da vedovägen ičeze rahvahan opendamižehe, kaičusehe da kehitoitandaha.

Projekt: Karjalas kuvatas vepsän kelen urokoiden videokursad.
Täl vodel Vepsän kul’tursebr Petroskoišpäi tegeb uden projektan.
Projektan nimi om “Pagiškam vepsäks videokursiden abul”.
Vepsän kirjkel’ om nor’ kel’.
Vepsän kelel paindas literatur, Kodima-lehtez da Kipinä-kulehtez.
Kaikuččen voden lähteb eloho Verez tullei-al’manah, tehtas uded openduzkirjad.
Vepsän kel’ opetas školiš, üläopištos, päivkodiš da kursil.
Vodespäi vodhe ristituid, ked tahtoiba teta vepsän kel’t, tegese kaik enamba.
Nügüd’ nenile ristituile abuhu tuleba videokursad vepsän kelel.
Täl vodel Vepsän kul’tursebr Petroskoišpäi ühtes vepsläižiden tedomehidenke, opendajidenke da lehtmehidenke tegeb videokursad vepsän kelel.
Rahoitab necidä projektad Karjalan Rahvahaližen politikan ministerstvda M.A.Castrenin sebr Suomespäi.
Projektan aigan planiruitas tehta viž urokad erazvuiččihe temoihe.
Jo necen voden lopus ned kaik linneb diskoil da pandas internetha.
Urokoiš oma grammatikan pala, “eläbad dialogad”, animacii, subtitrad vepsän da venän kelel.
Ezmäižes urokas mö opendam vepsän kelen kirjamištod, tundištamoi toine toiženke, andam vastusid: “Kut sinun azjad oma?”- küzundaha, sanum “Minä olen...”, “Nece om...”.
Toižen urokan temas mö pagižem kanzan polhe.
Koumandes urokas om sä – tem, nelländes – pert’, videndes – lauk.
Pidab sanuda, miše kaikuččes urokas om grammatikan pala.
Miše urokoiden kacujile oliži kebnemba el’geta vepsän kel’t da otta muštho vepsläižid sanoid, el’geta min polhe om pagin, urokoiš om äi “eläbid dialogoid”.
Kezal Karjalan mal Šoutjärven muzejas mäniba dialogoiden sjomkad.
Niihe ühtniba vepsläižiden küliden eläjad.
Kaik hö oma todesižed vepsläižed, vepsän kelen hüväd tundijad.
Paiči necidä, videokursiš oma völ čoma animacii.
“Pagiškam vepsäks” – projektan tegijad toivoba, miše vepsän kelen videokursad oma lujas aktualižed nügüdläižes aigas.
Niiden abul vepsän kel’t voiba opeta kut nored, ozutesikš, školan openikad, mugažo aigvoččed ristitud.
Kaik urokad linneb änetadud vepsäks da venäks.
Kaikutte urok jatktase läz kümned minutad.
Mö meletam, miše ned abutaba kaita vepsän kel’t da sirtta sen norile.
Ved’ paksus voib kulištada vepsläižišpäi, miše hö unohtiba kodikel’t.
Toivom, miše nene videokursad abutaba ristituile opeta vai johtutada kel’t, miččel konz-se pagižiba heiden mamad, tatad, babad da dedad.

Kaiken mirun igähižiden rahvahiden muzik, taideh, teatrda kargud, noriden lager’, vastused da mastar’-klassad artistoidenke, lapsiden festival’, seminarad, fil’moiden kacund da literatur – kaik nece om Riddu Riđđu – festival’, mitte jogahižel vodel vedetas pohjoižes Norvegian mas, penes Manndalen – küläs.
Täl kerdal se mäni 14.-16.
heinkud.
Edel ku starinoita siš, kut nece azjtego mäni täl vodel, johtutam vähäižen sen istorijad.
Kut äjil-ki igähižil rahvahil XX-voz’sadan lopus Norvegian saamelaižed aktivišti kaičiba ičeze oiktusid, sen aigan saamelaine kel’ tegihe Norvegian pohjoižpolen Kaf’ord (norv.
Kåfjord)-kommunan toižeks oficialižeks keleks.
Noriden saameleižiden jouk saamelaižiden kundaližiden sebroiden abul 1991.
voden lopus tegiba Norvegian randištsaamelaižiden kul’turan festivalin.
Hilläšti nece festival’ tegihe pohjoižen igähižiden rahvahiden festivalikš: programmaha ühtniškanziba toižed-ki rahvahad.
Voziden sirttes festivalihe tuleškanziba kaiken mirun igähižiden rahvahiden kul’turan ezitajad, mi jatktase nügüdehesai-ki.
Tobjimalaz festival’ vedetas heinkun keskes da jatkub koume päiväd.
Paiči čomad muzikad festivalin adivod voiba kävuda möndsijaha, kus mödas erazvuiččiden rahvahiden tradicionaližid sädoid, čomitesid, vändimid da äi tošt.
Hö voiba tundištadas toižiden rahvahiden kul’turanke kactes melentartuižid fil’moid, koncertoid, karguid, mändes erazvuiččihe tarbhaižihe eskai politižihe mastar’-klassoihe, voib tulda miččen-se rahvahan tradicionaližehe kodihe da mujada sen rahvahališt sömišt.
Ühtel sanal – festivalil om kaik, miše hüvin tundištadas rahvahiden kul’turanke.
Om völ üks’ tarbhaine da tärged azj – festivalil kaiken igän tehtas lapsiden da noriden lagerid.
Niiden täht kaiken aigan om lujas melentartuine programm, sikš niken norištospäi ei tule festivališpäi hubas meles.
Nored el’gendaba, kut om hüvä olda igähižen rahvahan ezitajan, kut äi om rahvahid meiden mirus, kut äi azjoid voib tehta ičeze rahvahan kul’turan kaičendan da kehitoitandan täht.
Täl kerdal festivalil oliba saamelaižiden ezitajad Venämaspäi, Norvegiaspäi, Suomespäi da Ročinmaspäi, mugažo paiči saamelaižid oliba vepsän, nencoiden jukagiriden ezitajad Venämaspäi, Kanadan da Grenlandian igähižed rahvahad.
Se oli lujas läm’, melentartuine da tarbhaine aiganmänetand.
Ezmäine päiv oli joudajan, kaik ristitud voiba tundištadas toine toiženke, kacta sijad da kävelta čomiden korktoiden mägiden keskes.
Toižel päiväl zavodihe iče programm, homendesel oliba melentartuižed mastar’- klassad.
Ezmäižel päiväl ned oliba kuti teoretižed, norišt pagiži ičetundmusen polhe, starinoiči mi nece om, kut kehitoitta necidä, kut tarbiž kaita ičeze rahvast da mitte situacii igähižidenke rahvahidenke om heiden eländsijoiš.
Toižen päivän mastar’-klassal norišt openzihe pajatamha saamelaižid joikid, tedišti äjan joikiden istorijan polhe da siš, kut oikti tarbiž pajatada niid.
Se oli lujas melentartušt, sikš ku kaik pajatiba, se abuti kaikuččele rižada ičtaze joudajan.
Koumanden päivän norišt mugažo kargaiži da pajati, no sil kerdal Maija-rahvahan pajoid da karguid.
Se oli ilokast, jogahine ristit ladi väta Maijan rahvahan vändimel vai pajatada pajod, vai eskai kargaita pažagas ümbri.
Kaik nagroiba da jagoihe toine toiženke hüväl melel da elovägel.
Lujas suren spasibon tarbiž sanuda kaikile festivalin tegijoile, sikš ku mugoižed azjtegod abutaba ristituile el’geta ked hö oma, tundištadas rahvahiden kul’turanke da elonke, levenzoitta ičeze tedod.
Čoman pohjoižen londusen keskes, hüvidenke da melentartuižidenke ristituidenke om mugoine hüvä voimuz täuttas elovägil, tüništuda da sada äi ilokahid melid, el’geta, miše kacmata erazvuiččihe rahvahuzihe kaik mö olem ühthižed, kaik mö eläm ühtes čomas mirus!

Necil kezal Petroskoiš Änižen randal voi nägištada verhan man matknikoiden purehvenehid.
Nene matknikad oma suomalaižed.
Hö tegiba suren merimatkan ümbri Skandinavias.
Semendkus hö läksiba matkadamha ičeze purehvenehil Hilsinkišpäi ümbri Norvegijas, sišpäi pohjoižehe – Arhangel’skaha, sid’ Vauktad mertme läksiba Venäman südäinvedehe – putuiba Vauktan meren Baltižehe kanalaha, sišpäi – Änižehe.
Hö seižutihe Petroskoiš erasikš päivikš.
Matknikoid oli ühesa mest.
Hö matkaziba koumel purehvenehel.
Kaikuččes venehes om koume mest.
Venehed oma kuti penikaižed pertižed, niiš om keitimpol’, pezuhonused, magaduzhonused, kartad, tedomašinad, eskai lebuhonuz televizoranke da kirjpaličidenke.
Ühtel sanal – kaik, mi om tärged ristituile elon täht.
Matknikoiden keskes om naine-ki.
Naine kaikiš azjoiš om hüvä abunik.
No nece ei znamoiče, miše hänel om vähemba radod.
Hän tegeb venehes sidä-žo radod, mi mužikad-ki, vaiše hänel om ližarad – hän keitäb sömäd.
Elina Liukkonen ühtes ičeze mužikanke tegiba jo äi matkoid mirudme.
No nece matk ümbri Skandinavias oli ezmäižen kaikiden neniden suomalaižiden matknikoiden täht.
Hö oma Fennoskandia Round 2016.
– eskadran ühtnikad.
Matknikad mäniba enamba 3000 merimil’ad.
Heiden matkoid tarkišteliba lehtmehed, heiš kirjutadas da starinoitas medias.
Melina – purehvenehen kapitan Ilkka Liukkonen sanub: ”Sä oli vajehtujan, paksus oleskeli sumeg, vihmui...no, ozaks, ei olend torokoid.
Mö nägištim äi čomid, čudokahid sijoid, vastsim melentartuižid ristituid.
Kaikjal meid vastatihe lujas lämäs, tarjoitihe abud”.
Petroskoin jäl’ghe matknikad tönduiba Süvärihe, sid’ Ladogaha, Ladogaspäi heiden matk mäni Neva-jogedme.
Heiden planoiš om pörttas kodimale merivaldmoihe elokun lopus.

Piterin agjan Ojat’-jogen randal jo amussai eläb vepsän rahvaz.
Nemž om üks’ čomembiš vepsläižiš külišpäi.
Tägä eläb vähän rahvast.
Jäl’gmäižen rahvahan lugetišen mödhe, Nemžal eläb vaiše 77 mest.
No keza om erine azj külän täht.
Nemž-külä kuti heraštub unespäi.
Enččed külänikad, kudambad jo amu oma lidnan eläjad, tuleba kodikÜläha, miše lebaitas, rižada ičhižid, lähtta ongele da unohtada lidnan jügedad, holevad elod.
Hot’ kezal külänikoil om äi radoid, no kaik-se kezalebu da praznikad ei olgoi jäl’gmäižel sijal.
Vepsläižiden täht kaikid tärktembad oma olnuded nügüd’-ki zavetnijad praznikad.
ČASOVENSKAJA OM NEMŽAN PÄPRAZNIK Mi om zavetnii praznik, kut se praznuitas, mö tedištim neciš penes vepsläižes Nemž-küläs.
Tägä amuižes aigaspäi praznuitas Časovenskaja-praznik.
Se tehtas kaikuččen voden 17.
päiväl heinkud.
Praznik zavodiše jo aigoiš homendesel.
Joga pertiš emägaižed paštaba kalitoid, koloboid, skancoid da erazvuiččid pirgoid.
Jäl’ghe necidä külänikad astuba kaumištole.
Tulda necil päiväl läheližen ristitun kaumale om tarbhaine azj.
Pidab sanuda, miše erased ristitud jo ei kävelkoi kaumištole necil päiväl.
Nece tradicii hilläšti koleb.
No vanhad ristitud muštleba da arvostaba ezitatoiden verod i tegeba kaik radod muga, kut tegiba heiden kazvatajad.
Kaumoile jättas tomaižid.
Ezmäi kaiked nene oma paštatesed, miččed oli tehtud homendesel.
Kaumišton jäl’ges külänikad keradasoi mecha ühthižloičendale.
Tänna todas jumalaine, viritadas tohused.
Sija mecas om valitud ei muite.
Konz-se neciš sijas oli časoun’, no voinan aigan se oli polttud.
Läz časoun’ad seižui koivuine.
Požaran jäl’ges puspäi jäi vaiše kandoine.
Necile kandole-ki pandas nügüd’ jumalaine.
JUMALAINE OM TEHNUS PRAZNIKAN SIMVOLAKS ”Kaikiden opalahižiden ihastuz” – mugoine nimi om jumalaižel.
Se om tulnu Časovenskaja-praznikan simvolaks.
Jumalaižehe om kuvatud Jumalan Mamoi.
Hänes ümbri oma gol’l’ad, alastomad, läžujad, näl’ghižed ristitud.
Mugažo om kuvatud angelad, kudambad tegeba hüvid azjoid Jumalan Mamoin käskon mödhe.
Jumalaižen nimespäi voib el’geta, miččiš Pandas zavet, loitas Jumalale bedoiš ristitud pakičeba abud necil jumalaižel: hö pakičeba ihastust, abud ičeze opalas da elon jügedusiš.
Loičendad lugeb Nemžan külän eläi Galina Lokkina.
Hän lugeb ei vaiše venäks, no vepsän-ki kelel.
Edel Galina Ivanovnad loičendad praznikal lugi toine külän eläi.
Om mugoine tradicii – antta lugeda loičendad ühtel naiželpäi toižele.
L’udmila Popova, Nemžan eläi starinoiči: ”Kaks’ vot pap’ ajelihe.
Ezmäiččen vodou hän tuli tänna, pajati.
Oli dikii čoma.
A toižvodou hän tuli, pajati i tagaze ajoi.
A nügde niken ei tule.
V Vinnicah oma monaškad.
Vot hot’ tuleiž monaškad cerkvišpäi”.
Praznikal kaikutte tulii pakičeb Jumalal abud ičeze bedoiš.
Kut sanuba baboid, Časovenskaja-praznikal ičeze loičendas pidab pakita tervhut.
Loičendan jäl’ges ristitud kävuba Jumalaižen al.
Muga ozutadas, miše rahvaz korktas arvostab pühäd jumalašt.
Necen ritualan jäl’ges jumalaine todas Vauged-järvennoks.
Tägä jumalaine lanktas vedehe.
Muga vet loitas, tegese pühäks.
Ristitud otaba vet järvespäi i sen jäl’ghe kaik tahtnikad kul’bese.
KACUM ZAVETNIJOIDEN PRAZNIKOIDEN ISTORIJAD...
Ku lugeda tedokirjad, ka voib tedištada, miše zavetnijad praznikad sündeliba siloi, konz küläs tegihe mitte-se bed, ozutesikš, oli epidemii, živatoiden kogon kolend vai požar.
Miše bed ei tulnuiži möst, rahvaz pani zavetan.
Ristitud toivotiba kaikuččen voden tehta praznikan.
Hot’ vepsän rahvaz om-ki valatadud, kaik-se ristitud kaičeba endevanhoid veroid.
Praznikaha mülüb pühäkodin ritualad da sil-žo aigal ristitud tegeba enččid ezitatoiden ritualoid, miččid nikonz ei tehkoi pühäkodiš.
Äjad kezapraznikad oli sidotud kodiživatoiden kaičendaha.
Ned kuctihe živatan praznikoikš vai lehmän da hebon praznikoikš.
Zinaida L’ovkina, Nemžan eläi sanui: ”Om Ladvas Vladimirskii praznik.
Minä olin kerdaižen.
Nece om 28.
heinkud.
29.
heinkud om Iljinskii praznik Sarjärves.
Il’l’anpei om toižpolel järved.
Sigä oli časounikeine”.
Praznikpäiväl ristitud kerazihe pühäsijal.
Se voi olda časoun’ vai pühäpert’.
Mugažo kerazihe pühäkivennoks vai punnoks, ojannoks.
Necen sijannoks todihe živatoid.
Erašti pidi ajada živatoid äi kilometroid.
Pühäsijal ristitud panliba zavetan.
Nene oliba käzipaikad, paikad, kanghad, paštatez, munad da dengad.
No päzavetad oliba živatoišpäi: karv, voi, kandatez da rahtod.
L’udmila Popova: ”Kaik d’anu gostincad i jagoiba ristituile.
Kalitkad da kolobad, paikad.
Ku paned zavetad, ka tod paikan, käzipaikad, kaiken jagetas.
Dengad niken ei ottud ičelazoi.
Kaik dengad jagetasoi”.
MI OM ZAVET?
MIDÄ ZNAMOIČEB ”PANDA ZAVETAN”?
Zavetnijad praznikad – nece om lujas melentartuine rahvahan kul’turan pala.
Meletadas, miše ned oma ani amuižed, vaiše aigan sirttes ned vajehtihe i saiba ortodoksižen forman.
Mi om zavet?
Midä znamoičeb panda zavetan?
Necen polhe nügüd’ voib sanuda ei kaikutte külän eläi.
Zavetan panend sai uden znamoičendan.
L’udmila Popova: ”Jumalale pandud da lehmile...
En teda, min täht...
Jesli zavetan panid, ka hot’ vihm, hot’ mitte hubuz’ kodiš, ka vsje ravno pridi.
Minä tämbei en voi mända.
Minai jougan porotab, en voi seišta.
Otad misli, miše minei tari tämbei mända.
Mänin, okunulas’”.
Zinaida L’ovkina: ”Ristitud toba tomašt.
Ken živatoile paneb zavetan, ka tob void, šersti”.
Galina Gersina: ”Den’gad jätliba.
Jätliba käzipaikad da paikad.
Pap’ vöi necen cerkvaha”.
KÜLÄN ELÄJAD PIDÄBA KORKTAS TRADICIJAD Zavetnijale Časovensakajapraznikale tuleskeleb äi rahvast.
Vanhembad külän eläjad pidäba korktas enttušt tradicijad.
Nored, voib olda, jo ei uskkoi enččehe veroho, hö tegeba ritualad muite, ei pangoi niihe sur’t znamoičendad.
Mugoine om elo, zavetnii praznik vajehtase, otab uzid azjoid no silžo aigal se kaičese.
L’udmila Popova: ”Siloi oli toižin.
Nügde lugtas knižkaspäi.
A siloi oliba babkad.
I hei lugiba naizust’.
Nored siloi ei kävuted.
Meile zapreshaiba kävuta.
Meide roditel’ad kävuiba i pajateliba nastojašijad cerkovnijad molitvad.
Ei ku tänambei.
Teziba naizust’ kaik molitvad.
No nügde nenid babkoid ei ole.
Tradicii eläb, no nügde nored, minä dumain, prihod’at prosto iskupat’sa”.
Kaik-se Časovensakajapraznikale tuleskeleba uskoilijad ristitud.
Läžujad pakičeba tervhut i toivoba, miše Jumal abutab heile.
Erased külän eläjad johtutaba, kut läžujad tervehtoitihe ičeze kibuspäi.
Galina Gerasina: ”Paned päle räcin...
Pezed järviš, ala stirai, konz kuivab, pane päle.
Galina Lokkina: ”Üks’ ak minei sanui, miše hänele abuti.
Hän tuleli necele praznikale kuz’ kerdad i sanui, miše hänele abuti miččes-se pahas”.
Kacmata sihe, miše vepsän rahvaz om valatadud, ristitud uskoba vedehižehe, mechižehe, kül'betin da kodin ižandoihe da emägoihe.
Ižandoid kittas, heid varaitas.
Nemžal omi pühäkivedki.
Nelläs kilometras küläspäi seižub ristkivi.
Ičeze nimen se sai ristkuvan tagut.
Kivel pakitas abud i kittas dengoil da paštatesil.
Kudes kilometras Nemžalpäi om toine-ki kivi – Humbar’kivi.
Mugoine nimi om anttud rahvahal ei muite: kivi todeks koskub humbrehe.
Hot’ tehut kivennoks om pit’k da jüged, kaik-se rahvaz käveleb sennoks.
Muga, kinktas sidos vepsläižes kul’turas om uskond Jumalaha da enččed verod.
Kaikutte meišpäi ecib tüništoitust da abud.
Kaikutte meišpäi löudab sen ičeze azjas.
Vähäluguine vepsän rahvaz eläb kožmuses londusenke, eläb oiktas da tunäs.
Ristitud pidäba sures arvos kanzan veroid, napriba kaita niid da jätta kaikeks igäks veroid, miččid muga pit’kha, voz’sadoid kaičiba heiden ezitatad.

Rahvaz om eläb siloi, konz eläb hänen kel’ da verod, konz oma veroiden da kelen tedajad da muštajad.
A mö tedam teidenke: om äi ristituid, kudambad navediba meiden kel’t, muštaba sidä i hüvin pagižeba sil.
A völ pidab sanuda, oma hüväd nügüdläižed pajod vepsän kelel.
I nece lujas ihastoitab südäint, miše kel’ eläškandeb pajoiš-ki.
Täs kirjuteses tahtoin starinoita lapsiden radon da aiganmänetandan polhe.
Ende ristitule keväz’ da keza toi äi radod: ištutand linmal, lehmiden vastustand, heinäntego.
A lapsile, kudambid ei otnugoi heinäntegole oli anttud radod heiden vägedme: prihaižile – kalad sada, da podmaster’da, a neičukaižile – lapsid penid nän’koita, kanoid varjoita, da marjoid kerata.
Marjoiden keraduz om erazvuitte rad.
Naku pidab äjid veroid muštta.
Lujas navediba neičukaižed kävuda marjoihe.
Vanhad mamšižed saneliba muga: ”Marjoihe kävuda, ei vaiše pajod pajatada, da suid voita, pidab kaikuččele marjaižele kumartas”.
Ei varainugoi lapsed kumartas marjaižile, ka marjaižid-ki oli lujas äi, kaikile täudui.
Vaumičesoi neičukaižed marjoihe, valičeba puzuižed, sidoba paikad agjaižil taganale pähä i tönduba mecha.
Edel kaiked pätaba, kenen pertiš siriči pidab mända, miše kerata enamba marjoid, keda om paremba vastata, miše löuta enamba marjoid, kenes siriči pidab proitta peitoiči.
Nene primetad lapsile oma tulnuded vanhembišpäi.
Kaik külänikad teziba, kel külän eläjišpäi om paha sil’m, kel om ”pagan” kel’, keda pidab varaita.
Nene paginad hüvin teziba lapsed-ki i otliba meletusihe.
Miše vastatas hüvänke ristitunke, erašti lapsile pidi astta külän piduiči, a jäl’ges pörttas mectehudele.
A muga-ki, tuled jo mecaröunale, a vastha putub ”kover” ristit, pidab pihkudme mända edemba, miše ümbärta sidä.
Midä ed tege hüvän sališton täht!
Lapsed uskoiba erazvuiččihe primetoihe i lähttes mecha neičukaižed tacliba tehudele puzuižid.
Kut puzuine lankteb, mugoine satuz linneb-ki.
Ozutesikš, puzuine lankteb ülähäks sul, marjoid tod kogonaižen puzuižen; lankteb puzuine bokale – marjoid pol’puzušt tod, a ku lankteb puzuine ükähäks pohjal – nimidä ed to.
Neiččed nagroiba lapsiš ümbri, no kaiken-se peitoiči tacliba puzuižid, muga noredki akad tehliba.
Vändos kaiken tedištadihe ken ezmäine midäse tegeb.
Puzutacindas om erazvuiččin – tägä kactas ken linneb jäl’gmäižen.
Ottihe pit’k kalu i käzil taboiteldihe.
Kelle ei täudund kalud, se linneb jäl’gmäižen.
Naku om jo tehtud arb, tactud puzuižed, valitud tehuded, vastatud hüvä ristit, ümbärtud ”pahasil’m” ristit.
No pidab völ ühten azjan tehta – sidoda paikad pähä muga, miše paikagjad oliba tagana.
Nece tehtihe sen täht, miše mecas ei segoita.
A tozi sanuda, miše gavedid da kägen täjad ei saižihe hibusihe.
Mecha asttes ei pida pagišta än’he da jokseta.
Sen täht oliba rauhembad neiččed, kudambad nevoiba lapsile kuna astta.
Tuldes tahoze neiččed käskiba lapsile edel söda marjoid, a jäl’ges ühtnägoi kerata.
Konz vanhemb kucui kodihe, siloi keraduz lopihe, i kaik ühtes lähtliba kodihe.
Marjoid pidi kerata ahkerašti, ei sand röstta marjlehtid da heinoid, miše toižel kerdal voiži tulda möst keradamaha.
Konz lapsed lähtliba tehudele, paikad udes sidoiba pähä, paikagjad edehe, miše pigemba kodihe tulda.
Konz marjoid oli keratud vähä, voili puzušt katta paikal.
A konz marjoid oli keratud čuhuiženke, siloi pidi paikal sidoda, miše ei kirbotada marjoid.
Konz vähä marjoid oli, siloi voili puzuižehe panda verest heinäd.
Ende kanznikal oil äi lambhid, naku sömäks toskeliba.
Erašti toskeliba kodihe haba-, lep-, raidda pihlbarboid lambhile.
Kaiken-se lapsil oli erazvuiččid radoid, sikš radonvaraidajid ristituid ei olend.
Ei olend ažlakoid-ki lapsid.
Mecaspäi asttes, keda vastsiba lapsed, sidä i lahoičiba marjoil.
Vanhad ristitud otliba marjaižin, a ken marjašt-ki ei otand, muite, kuti suhu pani.
Kaiken-se kitiba lapsid, toivotiba toižel kerdal enamba satust.
A lapsile mel’he om, külänikad kitiba, da kodiš völ ehtal kanzanke marjoid maidonke söba.
Oli mugoitte primet: kactihe, mitte lehm ezmäižen tuleb paimnespäi.
Ozutesikš, must lehm astub – homen mänem mustikaižehe, rusked lehm astub – mänem manzikaižehe.
Necen täht neičukaižed joksiba lehmile vastha i küksiba sidä lehmäd, miččihe marjoihe tahtoiliba mända.
A neiččile se tarbiž-ki oli.
Mi pigemba lehm tuleb, se pigemba lüpstas, a jäl’ges – gul’aimaha.

Keza om lebun aig.
Necidä kaikutte tedab.
Rahvaz varastab necidä aigad, vaumičese, planuičeb, kut i kus mänetada joudjid kezapäivid.
No om äi mugoižid professijoid, miččiden täht kezal vaiše zavodiše jügedamb rad.
Ozutesikš, pöudon radnikad, ekskursovodad da äjad toižed.
Om-ki mugoine professii, mitte ei teda lebud – lehtmehed vai venäks žurnalistad.
Teležurnalistoiden täht keza om erine aig.
Kezal külä heraštub, elo sigä kehub, sikš žurnalistad da operatorad otaba kamerad kerdale da lähteba ”pöudho”.
Necen professijan polhe da vepsläižiden lehtmehiden polhe starinoičem neciš kirjuteses.
Lehtmez om melentartuine professii, mitte kuti sulab ristitun eloho.
Lehtmez om i radol lehtmez, ka i kaikuččen elon päivän jäb lehtmehen.
Nece om kaikenaigaline materialoiden ecind, uziden tedoiden kaikuččen päivän saskelmine, meled päs, kut ani pičuižes azjaspäi tehta melentartušt temad vai kut sanutas: kärbhaižespäi tehta slonan.
Om-ik lehtmehen professii mugoine čoma kut paksus meletadas?
Voim sanuda ühten – tusttuda mugoižes rados om todeks ei sa.
Vepsläižed tele- da lehtmehed, voib sanuda, oma ühthine sebr.
Ved’ hö vajehtasoiš radol, abutaba toine toižele äjiš azjoiš.
Vepsän kelel kirjutab meiden lugendlehtez, tuleba radiopaginad, tehtas teleozutesidki.
Teleradnikoiden rados, nacein, kaikid melentartuižemb azj om sjomkoid.
Voib rindatada se teatranke, no se ei ole scenal, a todesižes elos.
Mikš teatr?
Ka sikš, miše tägä om ohjandai, om-ki akteroid.
Om völ ero – snimdä voib kuverz’ taht kerdoid.
Pl’onkad om lopmatoi mär.
Sjomkad tehtas äi kerdoid, akt’orad toštaba üht tekstad äi kerdoid.
Ilokahid situacijoid, azjoid sjomkoiden aigal ei sa heitta.
Muštho tuleb, konz pagištoittes ristitunke, tulnu kozaine zavodi purda mikrofonan provodad.
Nacein, se oli magukaz hänen täht, a, voib olda, kozaine tahtoi olda teletähthan, sikš ku ei voidihe küksta nenakast kozašt kadraspäi.
Om lujas ilokast snimdä lapsid.
Hö ei varaikoi sanuda kaiken tot sil’mäha, oma joudajad: kameran edel sibitasoiš da haikostelesoiš.
Om paksus muga-ki, konz ei ozastu sanuda jügedad sanad ezmäižes kerdaspäi.
Udeks da udeks starinoičed midäse i konz möst potkatoi necil sanal, ka möst zavodid augotišespäi.
Todeks sanuda, ei kogonaine elo om mugoine ilokaz lehtmehiden täht.
Paksus rahvaz ei tahtoi antta intervjud, varaidab pagišta ičeze kelel, varaidab olda ilokahan televizoroiš.
Ved’ heid nägištaba susedad, ičhižed, kanznikad da kogonaine Karjala!
A internetan kal’t – kogonaine mir-ki!
Om-ki mugoine taban pird vepsläižil – olda sauptan mirun täht, ei avaitas mirule.
Sidä voib el’geta, no nece om lujas jügenzoitab lehtmehen radod.
Ved’ meid, vepsläižid om muga vähä.
Löuta paginikoid om lujas jüged, löumäi rad.
Om lujas žal’ sen polhe kirjutada.
Ved’ meile om min polhe starinoita, om, mil jagatas mirunke.
Vepsän rahvahan kul’tur om lujas bohat.
Se om kuti ei künttud ma – tägä om lujas äi radoid, kaiken aigan voib löuta uzid temoid.
Sjomkad om ezmäine hašk programman tegemižes.
Ned andaba melid, tundmusid, miččed jäl’ges eläbzoitasoiš ekranas.
Jäl’ges sjomkoid žurnalist kirjutab tekstad, lugeb sidä mikrofonaha i lopuks kadrad leiktas da ühtenzoittas.
Lehtmez’ udes ecib temad, zvonib, möst ecib paginikoid, möst töndub sjomkoihe.
Mugoine om teležurnalistan elo.
Kal’hed Kodiman lugijad, algat varaikoi pagišta ičemoi kelel kameran edel, tedištagaha kogoinaine mir meiden rahvahan polhe!
Mö otam kameran i tulem tijale!

Svetlana Berdova om tutab Karjalas runoilii da lehtezmez’.
Hän kirjutab runoid da pajatab pajoid niihe.
Svetlana Berdovan runoihe om tehtud kaks’ diskad pajoidenke!
Muloi hänel läksi runokirj lapsile.
Se starinoičeb babukoiden da seniden keradamižes.
Täl vodel nece kirj oli kätud vepsän-ki kel’he.
Kändmižen tegi Ol’ga Žukova.
Toimitajan om Nina Zaiceva.
Kirjale oli anttud Puzuine-nimi.
Se tundištoitab lapsid babukoiden da seniden nimidenke, avtor starinoičeb lugijoile, miččed babukad oma södabad, miččed ei olgoi.
Svetlana paksus oleskeleb školiš da pagižeb sigä openikoidenke.
Hän homaiči, miše äjad lapsed nügüd’ ei tekoi nimidä babukoiš da eskai nikonz völ ei olnugoi babukoiden da seniden keradamas.
Pidab sanuda, miše Svetlana iče lujas navedib da hüvin mahtab kerata babukoid.
Tedoid, miččed hän sai ičeze kazvatajilpäi, hän sirdäb nügüd’ norele sugupol’vele.
Svetlana Berdova tarjoičeb lapsile ”lähtta” hänen kirjan hengidenke čudokahaze babukoiden da seniden keradamižen miruhu.
Abutaba neciš azjas lapsile čomad kuvad, miččed tegi kirjan täht Darja Berezina.
Kirj läksi Periodika-paindištos Karjalan rahvahaližen politikan rahatugen abul.

Täl kezal mäni jogavozne Kogovenäman ”Территория смыслов на Клязьме”- norišton openduzforum.
Vladimiran agjaha tuliba nored tundijad, etnografad, istorikad, erazvuiččiden rahvahiden ezitajad Venämaspäi da verhiš maišpäi.
Nece forum jatkub pol’tošt kud da se jagase erazvuiččihe smenoihe, miččed jatktase nedalin.
21.- 26.
päivil heinkud mäni rahvazkeskeine smen, kudambale tuliba erazvuiččiden rahvahiden ezitajad.
50 joukud meletiba Rahvahan ühtmuden päivän (4.
kül’mkud) praznuičendan idejan.
Foruman ühtnikoiden täht oli tehtud melentartuižid vastusid.
Venäman Verazmaiden azjoiden ministerstvan Sergei Lavrov - pämez’ tuli forumaha, pagiži ühtnikoidenke rahvazkeskeižen olon rahvazkeskeižehe politikaha painastusen polhe.
Delegacijoiden keskes oli i Pohjoižen, Sibirin da Edahaižen päivnouzman vähäluguižiden rahvahiden associacijan jouk.
Oli tehtud suim, miččes jogahižen rahvahan ezitai starinoiči vähäižen ičeze rahvahan polhe da sen kehitoitandan rados ičeze regionas.
Minä starinoičin vepsläižiš.
Nece forum om arvokaz mahtišt, uded da melentartuižed tundištoitused, voimuz enamba tedištada toižiden rahvahiden kul’turas.
Olen ozakaz, miše minei ozastui päzuda neche azjtegoho.
Meletan, miše se oli lujas hüvä Moskvan radharjoitelusen jatktand.

Openduz: Täl vodel Šokšun školha ezmäižehe klassaha tuli opendamhas viž prihašt da üks’ neičukaine.
Jo necil openduzvodel hö opendaškandeba vepsän kel’t.
Täl vodel Kodiman radnikad pätiba olda Tedoiden päiväl Šokšun školan openikoil.
Šokšun školas pit’kha ei olend vepsän kelen opendajad.
Jäl’gmäižiš voziš heid sigä vajehtihe koume mest.
Täl vodel školha mäni opendamhas 77 openikad, heišpäi ezmäižehe klassaha – kuz’ last.
Kut nügüd’ oma azjad Šokšun školal, mil se eläb, naprim sel’genzoitta tundištades školan radnikoidenke.
Šokšhu läksim Petroskoišpäi nügüdläižen vepsän kelen opendajanke Kristina Strelkovičanke.
Kristina lopi Petroskoin universitetan, kus hän openzi suomen da vepsän kel’t.
Opendusen aigaspäi hän tahtoi tehtas opendajaks.
Muloi Kristina vedi Petroskoiš vepsän kelen kursid.
Pidab homaita, miše hän sid’-žo tuli mel’he kursiden openikoile.
Necen voden augotišes Kristinale taritihe tehtas opendajaks Šokšun školas.
Enččile vepsän kelen opendajale L’udmila F’odorovna Aleksejevale oli jüged tuleskelda külähä lidnaspäi urokoile.
Paiči sidä, kevädel om äi radoid kezapertiš, ei ole voimust ehtta kaiktäna.
Sikš sulakuspäi zavottes Kristina Strelkovič tuli Šokšun školaha vepsän kelen opendajaks.
Kaks’ kerdad nedališ Kristina ajaleb külähä urokoile, erašti paksumba-ki – ku tarbiž pätta miččid-ni openduzazjoid.
Hot’ opendajan rad om jo tutab Kristinale, hän lujas holdui ezmäižel openduzpäiväl.
Tuldes Šokšhu, nägištam čomitadud školan.
Läz školad jo keradaškanzihe kazvatajad lapsidenke.
Lapsed oma čomiš sädoiš, änikkirbidenke käziš.
Änikkirbid oma toižed, ei kut lidnalaižil openikoil.
Päazjan ned oma holiš linmal kazvatadud.
Mugoižed änikod änikoičeškandeba kezan lopus, konz il’m om jo sügüzline i kaik ümbri vaumičese jo sügüzeks.
Lämäs meid vasttab Šokšun školan pämez’ Nina Nikolajevna Koren’kova.
Hän ozutab meile školad da starinoičeb školan elos.
Škol om vanh.
Sille, kut toižile-ki Änižjärven vepsläižile školile muloi täudui 210 vot.
Om tetpas, miše vepsän kelen opendamine sigä oli vodel 2006, no ei pit’kha.
Sid’ vepsän kelen urokoid ei olend enamba seičemed vot.
Vodel 2013 universitetan jäl’ghe Šokšun školha tuli Anastasia Konošenko, no mugažo ei radand sigä lujas pit’kha.
Sikš ku Anastasia läksi elämaha Šoutjärvehe da zavodi sigä opeta lapsid vepsän kel’he.
Anastasiad vajehti L’udmila Aleksejeva.
No hän-ki radoi sigä vaiše voden.
Situacii vepsän kelen urokoidenke oli lujas jüged Šokšun školan täht.
Pämez’ holdui – ku ei linne löutud opendai, ka necidä radsijad voib kadotada.
A pörtta vepsän kelen opendajan stavkad tagaze linneb jügedas.
Oliži lujas žal’, ku vepsläižiden tradicionaližel eländtahol ei linne vepsän kelen opendamišt.
Nece om hüvä, miše nügüd’ oma ristitud, nored specialistad, kudambad hökkähtaba ajada külähä radole.
Kristina sanub: ”Minei om mel’he Šokš-külä da rad školas.
Külähižed lapsed oma ani toižed, mi lidnalaižed.
Ku Šokšus oliži rad minun mužikan täht, ka mö surel tahtol eläižim sigä”.
Nina Koren’kova sanub, miše školan radnikkundal om surid toivoid Kristinaha.
Nor’ opendai tuli mel’he lapsile.
Pidab sanuda, miše Kristina opendab lapsid 1.-6.
klasshasai.
Augotižškol da lapsiden päivkodi sijadase Kvarcitnijas.
Keskškol om Šokšus.
Lapsid Kvarcitnijaspäi vedetas sömha Šokšhu avtobusal.
Školas toivotas, miše pigai vepsän kelen opendamine linneb vanhembiš-ki klassoiš.
Školan pämez’ om mugošt mel’t, miše vepsän kelen opendamine om tarbhašt sigälaižile openikoile.
Kazvatajiden enambišt om ihastusiš, miše heiden lapsed opendaba vepsän kel’t.
Eskai toižiš maišpäi tulnuzile ristituile ei linne liigaks teta uden eländtahon kel’t da kul’turad.
Om-ki kazvatajid, kudambad meletaba, miše ližaurok školan programmas telustaškandeb heiden lapsile.
No, kut sanub Nina Koren’kova, eskai nene ristitud sid’, aigan sirttes, kitäba školad tedoiden samižes, ved’ nikenele ei telusta teta völ üks’ vai kaks’ kel’t kodikelen ližaks.
Muga-žo meletab nor’ vepsän kelen opendai Kristina Strelkovič.
Hän iče tuli opendamhas Petroskoihe Murmanskan agjan Kirovsklidnaspäi.
Edel opendust universitetas hän ei tedand vepsläižiš da vepsän keles nimidä.
Kristina sanub, miše toižen rahvahan kelen tedo abutab ristituile kehitoittas, levenzoitab ristutuiden tedoid ümbärdajas mirus, andab tošt kacundad eloho.
Praznik zavodihe irdal läz školad.
Kacmata vihmakahaze kezaha sügüzen ezmäine päiv oli päipaštokahan.
Päiväine da lapsiden muhud lämbitiba südäimid da lahjoičiba hüväd mel’t.
No oli il’mas mitte-se toine-ki tundmuz – hol’ vai palehteluz lapsiš, kudambad ezmäižen kerdan mäneba školha.
Ved’ nenil lapsil zavodiše ani toine elo, uz’, pit’k da melentartuine elon etap.
Tedoiden mir avaižihe Šokšun školan kuden openikan täht.
Palehteluz läksi pigai.
Opendajiden läm’ vastuz küksi sidä.
Lapsed tundištihe školan ižandanke, mitte lujas koskui kodi-ižandaha.
Školan ižand vändi lapsidenke da toivoti heile abutada openduses.
Sid’ oli kirbiden ozuteluz.
Mugažo opendajad kitiba lapsid, kudambad abutiba keza-aigan rata školan linmal.
Heläiži ezmäne kelloine, kaik openikad mäniba klassoihe, zavodihe ezmäine urok neciš openduzvodes.
Pidab sanuda, miše külähine škol tozi-ki erineb lidnan školaspäi.
Ka, läz kaik opendajad oma tutabad – susedad vai kazvatajiden sebranikad.
Il’m školas om ani kodikaz.
Openikoid ei ole muga äi.
No nece znamoičeb, miše openduz-ki om kuti individualine: küzutas paksumba – kaikuččel urokal läz kaikuttušt.
Mikš-se nügüd’ rahvahan keskes paksus voib kulištada, miše küläs sadud openduz om hondomb lidnalašt.
En teda kuspäi se ottas.
Ka, nece om sel’ged, miše lapsiden openduz lujas rippub mahtokahiš opendajišpäi.
No ved’ mugoižid om äi külähižiš-ki školiš.
Meletan, miše ei ole erod, kus lapsed saba opendust – popul’rižes lidnan licejas vai külähižes školas.
Päazjan om lapsen taht opetas, hänen vedovägi opendushe.
Meil oma čomad ozutesed sihe: Nina Zaiceva, Zinaida Strogalščikova, Svetlana Pas’ukova, Jelizaveta Haritonova, Ol’ga Žukova, Nadežda Petrova da toižed.
Kuspäi tuliba nene tetabad vepsän mirus melekahad ristitud?
Hö kaik lopiba koditahoiden külähižed školad!
Sikš toivotan külähižile školile vägid, pit’käd elod da, kut toižile-ki, lahjakahid openikoid da tedomahtoižid opendajid!

Kul’turvajehtuz: Vepsläižiš küliš oli ozutadud estilaižed fil’mad.
Estilaižed oma läheline rahvaz vepsläižile.
Meil oma ühteiččed jured, ühteitte istorii, pojavad, koskubad keled.
Oma-ik meiden kaceg miruhu, meled da holed ühteiččed?
Meletadas, miše nece küzund sündui päs äjil vepsläižil, konz hö oliba kacnuded estilaižid fil’moid, miččid oli todud kun tagaze Karjalaha.
Estinmal jo äi vozid tehtas kinokursad noriden mehiden täht.
Niil voib opetas kaikutte suomalaižugrilaižiden rahvahiden ezitai.
Kursil opetas snimd’a da tehta fil’moid.
Vodel 2015 oli tehtud kursad udmurtilaižiden täht, muloi – mari-rahvahan täht.
Tulijal vodel planuitas kucta kursile Karjalan rahvahiden ühesa nor’t ezitajad.
Kursiden openikad tegeškandeba ičeze fil’moid i voiba ezitada niid suomalaiž-ugrilaižiden fil’moiden festivalil.
Kinokursiden tegii om Estinman kino-ohjandai Edina Chüllög.
Edina radoi Estinman radion da TV-kanalan ohjandajan da scenaristan.
Hän pani augun Estinman suomalaižugrilaižen kinofestivalile.
Hänen sanoiden mödhe, mel’ tehta mugoižid kinokursid sündui sikš, miše suomalaiž-ugrilaižil rahvahil om lujas vähän ičeze fil’moid.
Ohjandajan melen mödhe, nene kursad abutaba norile tehta ezmäižid haškuid fil’moiden tegemižes i, muga, tulijas aigas sünduba uded suomalaiž-ugrilaižed fil’mad.
Edina ičeze abunikoidenke da openikoidenke oli Karjalan erazvuiččiš küliš da lidnoiš: Vedlozero-küläs, Kinermas, Belomorskas, Volknavolokas.
Oli ajeltud vepsläižid-ki külid: Šokš, Šoutjärv’ da Kalag’.
Äjiš küliš estilaižed kinoohjandajad ezitiba fil’moid, miččed oli tehtud kinokursil.
Kacujile oli ozutadud viž fil’mad.
Kaks’ niišpäi tegiba tutabad Estinman kino-ohjandajad.
”Lipikainemez’”-fil’m (Edina Chüllögohjandai) starinoičeb mehen polhe, kudamb kändihe lipikaižeks, konz sai vägevid mujoid.
Toine ”Völ üks’ pajo”-fil’m (Liiz Nimik) om muzikgruppan polhe, mitte pajati koncertal jäl’gmäižen kerdan.
Mugažo oli ozutadud marilaižiden zavodijoiden kino-ohjandajiden koume lühüdad fil’mad.
Fil’mad saiba erazvuiččid arvznamoid da sündutiba kacujil äi küzundoid fil’moiden tegijoile.
Fil’mad kuvadaba nügüdläšt elod, kuvastaba rahvahan kaceged miruhu, käskoba kacujile meletada elos da andaba miččid-se melid heile.
Fil’man tegijad andoiba vastusid kacujiden küzundoihe, hö vajehtihe melil da paginoil.
Edina Chüllög kucub Karjalan norid mehid opendamhas kinokursil tulijal vodel.
”Mö tahtoim, miše nored karjalaižed da vepsläižed ühtnižiba tulijal vodel meiden kursihe.
Mö ecim Karjalas 18-35-voččid norid ohjandajid, kameramehid da scenaristoid, kudambile oliži melentartušt tulda tulijal kezal kahteks nedalikš Estinmale da opetas tehmaha suomalaiž-ugrilaižid fil’moid.
Mö tahtoim, miše hö tegižiba fil’moid kodikelel”.

Vot mäni-ki völ üks’ keza.
Lapsed läksiba školha, üläopenikad – üläopištoho samha uzid tedoid.
No jogahižen voden heiden keskes oma mugoižed, kudambiden täht se ei ole vaiše uden openduzvoden augotiž, uziden tedoiden samine.
Heiden täht se om hašk udehe eloho, uden elon verajiden avaiduz.
Mö pagižem lapsiš, kudambad läksiba ezmäižehe klassaha vai ezmäižele voz’kursale.
Kaiken aigan voib pagišta siš, miše üläopišton aigad oma kaiked parembad ristituiden elos.
Kedse meletaba muga, ked-se ei, no ridelmata voib sanuda, miše nene aigad tuleba ristituiden muštho pit’käks aigaks.
Meiden Petroskoin uneversitet täl vodel avaiži ičeze uksed tuhiden abiturientoiden täht.
Nügüd’ völ voib nähta, kut jogahižen päivän üläopišton edes vai sen südäimes äi norid üläopenikoid tundištase toine toiženke.
Heid jo varastab äi melentartuižid azjtegoid, hüvid da pahoid melid, arvznamoid, äi uzid idejoid da satusid.
Meiden lugendlehteses mö em voigoi ei kirjutada meiden Baltianmerensuomalaižiden keliden kafedran polhe, ved’ täl vodel sen satused lujas ihastoitaba kaikid.
Tetas, miše nügüd’ tehtas lujas äi radod rahvahiden keliden kehitoitandan da kaičendan täht.
Se andab meile el’geta, miše kaik aktivistoiden, üläopišton da valdmehiden rad tehtas ei tühjaks.
Kodvuzlaudkundan (kodvuzkomissijan) tedoiden mödhe, Baltianmerensuomalaižiden keliden kafedral oli kaikid suremb konkurs filologižel tedokundal.
Ei sa ei olda korktad mel’t siš.
Kogonaz oli oigetud 113 pakičust.
Karjalan da vepsän kelen gruppoihe oli kaikid suremb konkurs.
Konkurs suomen da karjalan kelen opendamižele oli 9,8 mest sijaha, vepsän da suomen kelen opendamižele konkurs oli vähäšt penemb – 7, 6 mest sijaha.
Nece om lujas korged satuz!
No oma opalad-ki momentad.
Üläopištol meiden kafedran täht oli anttud vaiše 16 maksutont sijad.
A se znamoičeb, miše ei kaik tahtnikad opendase nügüd’ sil kafedral.
Ozutesikš, karjalan kelen gruppas 49 tahtnikoiden sijas opendase 11 mest, kudambiden keskes 6 maksaba openduses.
Vepsläižes gruppas 23 tahtnikoišpäi vaiše koume opendaškandeba kel’t.
Om melentartušt, miše vepsläižes gruppas ei ole vepsläižid.
Kaik koume neičukašt tuliba Petroskoihe toižiš lidnoišpäi.
Üks’ tuli Segežaspäi, toine – Murmanskaspäi, a koumanz’ neičukaine ajoi eskai Arhangel’skaspäi.
Konz minä küzuin heil, mikš hö tuliba Petroskoihe opendamha vepsän kel’t, hö sanuiba, miše valites kafedrad ezmäižel sijäl heiden täht oli taht opeta suomen kel’t.
Vepsän kel’t hö tahtoiba opeta, sikš miše se om ani tundmatoi kel’ heiden täht, i miše om lujas melentartušt opeta sidä suomen kelenke ühtes.
Karjalan kelen gruppas läz kaik oma karjalaižed, no niken ei teda karjalan kel’t.
Kut-žo čoma om, miše noril ristituil om melentartuz’ da taht opeta ičeze rahvahan kelid.
Kaikid tärktemb, miše nenid üläopenikoiden sil’miš nägub melentartuz’ keliden opendushe.
Toivotan, miše se lämoi ei sambu edemba-ki, a vaiše palaškandeb völ kovemba.
Tahtoidas uskta, miše heiden keskes oma ned, kudambad ei antkoi kel’he seišta ühtel sijal da miše völ pit’kha meiden kafedrale tuleškandeba uded da uded keliden kaičijad!

Projektad: Etnokul’turiden iniciativoiden tugen da kehitoitusen fond ühtes Karjalan rahvahaližen politikan ministerstvanke jatktab Baboin liphaižen peitosed-projektad.
Nece projekt om üks’valdkundan konkursan vägestajišpäi.
Nece konkurs tehtihe socialižiden sebroiden keskes valdkundaližen Karjalan valdkundan kul’tur-programmas.
Karjalas jatktase Baboin liphaižen peitused-projekt.
Ühten projektan päazjtegoišpäi oli sobiden eskizoiden tegemine.
Proidnuzil lebupäivil žürijoukun ezitajad tegiba Rahvahan sädoiden elementad nügüd’aigaižiš sobiš-konkursan ühthevedoid da maričiba sen vägestajid toižiš nominacijoiš: ”Etnižen sädon dizain”, ”Nügüd’aigaližen sobiden dizain rahvahan elemetoidenke” da ”Aksessuaroiden dizain”.
Konkursaha ühtni eskizoid mehiden, akoiden da lapsiden sobiden täht, a mugažo aksessuaroiden eskizoid vepsläižiden, karjalaižiden, suomalaižiden da venälaižiden rahvahiden ornamentoiden kävutoitandas.
Kogonaz konkursaha ühtni 43 radod, miččid tegiba konkursan ühtnikad Petroskoišpäi da Karjalan agjoišpäi.
Konkursan vägestajad oma Darja Denisenko ičeze Murikaine-keradamištonke (se om tehtud karjalaižiden etnižiden motivoiden pohjal).
Darja sai pauklahjaks 25 000 rubl’ad.
Vera Averjanova Päiväižes-keradamištos, tradicionaližen Zaonežjen elon mödhe, sai lahjaks 20 000 rubl’ad.
Ol’ga Skorobogat’ko Pölvasižes sarafanas poimetišenke – 12 000 rubl’ad.
Jekaterina Osipova vägesti Ainon nor’aig-eskizanke, mitte pauklahjoitihe 15 000 rubl’al.
Karjalan Oloncan municipaližen agjan Rauhiden da invalidoiden sebran ühtnikad tegiba futbolkoid kaikiden igiden täht da aksessuaroid londusen materialoišpäi, ičeze kollekcijas hö saiba 15 000 rubl’ad.
Kaik eskizoiden tegijad saiba diplomad Etnokul’turižiden iniciativoiden tugen da kehitoitusen fondaspäi, a mugažo kaikiden ühtnikoiden eskizad ezitadas sen voden sügüzel ozutelusel Rahvahan kul’turkeskuses.
Ozatelem vägestajid da varastam adivoid projektan finaližel ozutelendzastundal!

Ku lühüdas starinoita Vladimir Brendojevan, tetaban Karjalan runoilijan da kirjutajan polhe, ka pidab sanuda, miše hän südui vodel 1931 Oloncan rajonan Berežnaja-külähä, a kazvoi Sürjas.
Suren voinan aigan Vladimir Brendojev kävui suomalaižehe školaha, kus openzi suomen kel’t.
Muite, kazvatajidenke da susedoidenke hän pagiži karjalan kelen livvin paginal, miččen kogonaižen elon hän lugi ičeze päkal’hudeks.
Kuitežas hän lopi školan, a sen jäl’ghe päzui opendamhas Belomorskan meriškolha, sigä openzihe merimeheks.
Vodel 1983 Vladimir Brendojev jäti radod flotal da läz vot radoi Petroskoiš Kelen, literaturan da istorijan institutas Karjalan kirjutajiden sebran Literaturižen fondan ohjandajan.
Lähttes pensijale, hän ajoi elämaha Oloncaha, kus oli-ki mahapandud vodel 1990.
No pagiškam Brendojevan literaturižen sädandradon polhe.
Ezmäi kaiked pidab sanuda, miše Vladimir Brendojev oli ezmäižen, ken zavodi kirjutada runoid da starinoid karjalan kelen livvin paginal.
Ezmäižed hänen runod oli paindud Neuvosto Karjala (nügüd’ om Karjalan Sanomat)-lehteses.
Sid’ Vladimir Brendojev zavodi paksus kirjutada neche lehtesehe da Punalippu (Carelia)-kulehtesehe.
Vodel 1980 läksi hänen ezmäine runokogomuz.
Kogonaz Brendojevan elon aigan niid oli viž.
Runoilijan surman jäl’ghe oli paindud völ koume runokogomust.
Vodel 1981 Vladimir Brendojev tegihe Kirjutajiden sebran ühtnikaks.
Vladimir zavodi kirjutada siloi, konz ristituil sündui toiv karjalan kelen udessündutamižehe.
Ičeze runoil hän ozuti, miše rahvahale om tarbhašt kodikel’.
Ezmäi kaiked hänen runod om omištadud kodimale, kodikelele, karjalan rahvahale.
Vladimir Brendojev paksus pagiži karjalan kirjkelen mahtoiš, uskoi armahan kelen udehe eloho.
Hän kändi karjalan kel’he A.S.
Puškinan, M.J.
Lermontovan, N.A.
Nekrasovan, S.
Jeseninan, N.
Rubcovan, J.
Jevtušenkon, J.
Baratinskijan da toižiden tetabiden Venämas runoilijoiden töid.
Vladimir Brendojevan-ki runod oli kätud toižihe kelihe.
Suomalaižed tedomehed da runoilijad oliba korktad mel’t hänen sädandrados.
Äjad sanuiba, miše Brendojev om lahjakaz da mahtokaz ristit, runoritman hüvä tedaimez’.
Ičeze panendas Karjalan literaturan kehitoitandaha hän sai surid pauklajoid.
Oloncan rahvahaližen kirjišton seinäs om laud hänen muštoks.
A vodespäi 2000 Karjalas pidätas Runofestival’ Vladimir Brendojevan nimel.
Täl vodel se mäni jo 16.
kerdan Oloncan lidnas.
Festival’ tehtihe 4.
sügüz’kud, kahtes päivas edel runoilijan sündundpäiväd.
Necil vodel Vladimir Brendojevale täuduiži 85 vot.
Festivalil oli tehtud nel’l’ sijad irdal läz kirjištod.
Ühtes sijas voiži kundelta vai lugeda än’heze Vladimir Brendojevan runoid, toižes – kundelta rahvahan pajoid, koumandes kacta karguid da kargaita ühtes sebroiden ühtnikoidenke.
Nelländes sijas ristitud vändiba Kyykkä (veps.
”vänd lögil”)-vändoho, mitte nügüd’ udes tegihe popul’aižeks karjalaižen norišton keskes.
Päivän toižel polel praznik jatkui kirjištos, kus tehtihe Karjalan literaturan festivalin ühthevedod.
Sil nimitadihe kaiked, ken sai Brendojevan-nimel pauklahjan neniš voziš.
Täl kerdal se anttihe Natalia Pettižele, kudamb ohjandab Karjalan koivuine-horad Oloncas.
Festivalile tuli äi adivoid Petroskoišpäi, Essoilaspäi, Ripuškalicaspäi, Tuksaspäi da toižiš sijoišpäi.
Ristitud johtuteliba Vladimir Brendojevad, tegiba karg-, pajoda runolahjoid praznikale tulnuzile mehile.
Oli lujas hüvä nähta, kut festivalihe ühtniba ei vaiše aigvoččed ristitud, no lapsed-ki.
Kogonaižen päivän parznikal kului vaiše karjalan kel’.
Karjalan kelel eziniba artistad laval, sil pagižiba praznikan vedäjadki da kaik, ked pidiba sanad.
Meletan, miše tetab Karjalan runoili oliži ülevan siš sugupol’ves, mitte hänen surman jälghe jatktab kaita da kehitoitta hänen armast kodikel’t.

Täl vodel lidnan päiv, mitte vedetas jogahižen voden jäl’gmäižil kezakun lebupäivil ei ole ozastunu kaikile tetaban ozatomuden taguiči.
No lidnan valdmehed pätiba, miše ei sa jätta lidnalaižid praznikata da oma sirdänuded sen sügüz’kun augotišhe.
Praznikale anttihe ani toine nimi, se ei ole oficialine lidnan päiv, se oli uz’ lidnalaine LETO.PTZ - perehen praznik.
Se oli mugoine azjtego, miččel voinuiži ühthevedeta kezan satusid da sanuda kezale ”nägemoiš”.
Praznik oli sobatan, 10.
päiväd sügüz’kud, sä ei olend lujas päipaštokahan, taivaz oli pil’viš, no kaikense se ei telustand perehile kävelta lidnadme da kacta, midä sigä tegese.
Praznikan tegijoile ozastui hüvin säta kogonaižen melentartuižen programman, miččehe, nacein, mülüi kaik, midä tarbiž jogahižele lidnan eläjale: oli azjtegoid kut lapsiden, muga aigvoččiden-ki ristituiden täht.
Täl kerdal suremb tarkuz’ oli oigetud ei sport- da kul’turazjtegoile, kut nece tehtas lidnan päiväl, a Karjalan vaumištajiden radoho, niiden satusihe.
Kaikid satusekambid vaumištajid pauklahjoitihe praznikan päscenal.
Päprazniksijan tradicijan mödhe oli Änižen randird, pidust mittušt paiči päscenad oli äi toižid melentartuižid lavoid.
Sikš ku praznik oli sidotud kezan lophu, lidnan eläjad voiba tundištadas äjiden Karjalan vaumištajiden tavaroidenke: suriden da peniden radištoidenke, živattanhoiden da kanzoiden elomištonke da rahvahiden mastariden radonke.
Mugažo jogahine tahtnik sigä voi abutada Koditomiden živatoiden pertile, kävuda karjalaižiden mastariden ozuteluz-jarmarkaha da äi toišt.
Kundaližiden sebroiden rividen keskes voi vastata mugoižid rahvahaližid sebroid, kut Šoutjärven rahvahaline etnografine muzei da Mel’nic-fond Präžaküläspäi.
Täl kerdal praznikan päsijal lidnalaižed voiba tundištadas mugažo Petroskoin norišton-ki sädandkollektivoidenke da sebroidenke.
Päscenal adivod, kut tobjimalaz-ki, voiba tundištadas erazvuiččiden kollektivoiden sädandradonke.
Petroskoin da läheližiden agjoiden artistad kargaižiba, pajatiba, lugiba runoid, ühtel sanal – tegiba muga, miše lämbitada lidnalaižid vilul sügüz’ližel päiväl.
Koncertan ezitajan täl kerdal oli popul’arine Infiniti – muzikjouk, miččen muzikad tuliba kundelmaha äi norištod da perehid.
Tradicijan mödhe praznik lopihe čomal praznikaližel lämoiambuskelusel.
Praznikan aigan avaitihe Kanzan pukujo, mitte, tegijoiden sanoiden mödhe, tegihe koviden da üks’meližiden perehkosketusiden lidnan znamaks.
Petroskoin perehed ištutiba 150 pud – vahtarid da raidoid.
Pukujon nimi om ”Perehine”, a jogahižes ištutadud pus rippub sen ištutanuden kanzan familii.
Voib sanuda, miše praznik oli hüvän, sen tegijoile ozastui ližata vanhaze praznikaha miččen-se uden formatan i, ku nece idei kehitoittas edembaki, praznikal oma kaik šansad tehtas völ popul’arižembaks, mi se oli nügüd’.
”Nägemoiš, keza!
Tervhen, sügüz’!”
– mugoižil sanoil lopihe nece praznik.
Toivotam, miše sügüzel meiden lidnas linneb äi uzid da melentaruižid azjtegoid, miččed tuleba mel’he jogahižele lidnalaižele da abutaba lidnale kehitoittas edemba-ki.

Se oli sobat, ičeohjandusen päiv.
Openzimoi kümnendes klassas, iče en opendand siloi.
No minun ühtenklassnik Denis vedi fizikan urokan seičemenden klassan openikoile.
Tegihe muga, miše urokan jäl’ghe hänen openduzhonusen uksen ani muite sauptihe luklole.
Denis ei tedand sen polhe, hän ei homaičend nimidä da čududelihe kovas, konz tegi kuverz’-se rohkaidusid päzuda irdpolele i sai tagaiškun.
Fizikhonusen iknoišpäi nägui školan pordhiden katuz, i mö kaik kerazimoiš alahan verajanno i kacuim ozatomaha Denisaha.
No hän oli udatikaz, i ei sömäidand.
Kundeltes komedad klassan aplodid Denis päzui koumanden žirun iknaspäi, joksi vähän pordhiden katustme i haškahti susedhonusen avaitud iknaha.
Sigä oli pirdändurok i, kut Denis starinoiči meile möhemba, lapsed varus eskai sordiba mujupirdimed lavale.
No kacmata äjihe jügedusihe, siloi Denis päzui školaspäi päverajaha.

Se oli anglian kelen urok, mö openzimoiš kahesandes klassas.
Urok mäni tünäs da planan mödhe kut i tobjimalaz.
Äkkid uks’ räikäižihe, honusehe joksi školan pämez’ da kidasti aškanzi: ”Ozoitez!
Mi hoštab teiden partoil kuti tähthad taivhas?”.
Mö čududelden kacuim ičemoi partoihe.
Niken ei tedand vastust küzundaha.
Penen keskustan jäl’ghe hän sanui: ”Minun sapug!
Kuna tahtoin, sinna panen-ki” i läksi honusespäi...

1.
päiväl sulakud, kut i kaik openikad, minun klass tahtoi tehta miččen-ni ilokahan, čudokahan da melentartuižen azjan.
Neičukaižed meiden klassas paniba päle mujukahad čuukštanad.
Modoihe pirdiba erazvuiččid kuvid da pestrakoid.
Kaiken päivän mö iloitelimoiš, vändim, pajatim pajoid.
Se oli lujas čudokaz päiv.
Jäl’gmäižel urokal, konz meile jo ei jänd ni üht ilošt mel’veht, ken-se sanui, miše meiden opendai surmahasai varaidab hirid.
Mö ladimoiš muga – konz opendai tuleb klassaha, mö ühtes kidastam ”Hir’!
Hir’!”.
Naku tilline keloti, mö varastim, konz opendai tuleb klassaha.
Tarbiž oli nähta opendajan modod, konz hän kulišti i nägišti meid.
Opendai teravas saupsi uksen: ”Kus?
Kus?”.
Mäni kaks’ minutad, i hän tarkašti avaiži uksen.
Mö nagroim.
Sid’ hän el’genzi, miše mö ilostelim.
No meiden opendai mugažo tahtoi anzoita meid.
Hän sanui, miše täl vodel kahesandes klassas lapsil mugažo oma ekzamenad.
Muhud kadoiba meiden modoišpäi.
Ved’ mö olim vaiše kahesandes klassas.
Ekzamenad oliba opakambad, mi hired.
No konz opendai muhahti, mö el’genzim, miše se oli vaiše iloine.
Mö ühtes nagroim i läksim kodihe hüviš meliš.

Minun Kodima – Oled armaz röun.
Kuti linduižen Sinun änüt om.
Konz mä lidnas olen, Muštan sindai mä.
Muštan sinun sil’mäd...
Kuti baboi oled sä.
Minä navedin Olda sinunke, Tulda kodihe Minei pidihe.
Minei mel’he om, Miše sinai om Lujas čoma mod – Kuti mamoil om.
Joga päiväine Minä meletan, Kut sä edehan Minun hengespäi.
Minä tahtoižin Sinun järvenno Vastta homendest, Olda südäimes.
Minä tahtoižin Olda sinunke....
Joga kalliž päiv Oled minunke.

Jatktam paginad Veroiden tedolang-rubrikas.
Aigemba mö kirjutim vepsän rahvahan elon polhe, lapsiden sündündan da kazvatusen polhe, läžundoiden da lečindan polhe, kodi- da argradoiden da pühiden polhe.
Nügüd’ mö teidenke pagižem kül’betin polhe.
Ei ole peitusen, miše kül’betil om ezmäine sija meiden elos.
Tozi om, eläm mö fateroiš, kaik om kebnetud ristitun elos, kodiš voib pestas, ei tarbiž vet kandišta.
Vaiše kaiken-se om mel’he kävuda kül’betihe, ištta palatil, henkta räkäl il’mal, hosta hibj vehotkal da lödas vastal.
Vot naku necen polhe mäneb meiden pagin.
Enččes meiden paginas olem kitnuded koiv-vastad erazvuiččes elos.
A nügüd’ kacum, mitte om vastan rad kül’betiš.
Ende ristitud pezihe kül’betiš joga sobatan.
Nece oli erazvuitte rad.
Kül’bet’ oli joga surel perehel, ei sand eläda kül’betita.
Oliba üksjäižed akperehed, kudambil kül’betid ei olend.
Nene perehed pakičihesoi pestas.
Niken ei poištand, pästlihe kül’betihe.
Vaiše pidi abutada vet toda, haugoid antta, da aigoidme kül’bet’ lämbitada.
Tobjimalaz kül’betin lämbiti vanh ak, kudamb vaiše radoi kodiš, tegi kodiradod.
Konz tuleb pert’he nevestk, anop’ opendab händast lämbitamha kül’betid.
Ei kacund sihe, miše joga neidišt kodiš opetas puhtastamha i lämbitamha kül’betid.
Lugetihe muga, miše joga kül’betiš eläb kül’bet’ižand emäganke da lapsidenke.
Naku opetihe-ki udheze lämbitamha kül’bet’.
Kaikuiččel kül’betin lämbitajal oliba ičeze mahtod da ičeze pakičused.
Miše lämbitada kül’bet’, pidab pakitas kül’bet’ižandal.
Kaikil oma erazvuiččed peitused, no kaiken-se sanuteltihe muga: ”Kül’bet’ižandaine, kül’bet’emägaine, teiden lapsuded (teiden tataižed, mamaižed, dedaižed, babaižed), pästkat mindai kül’betid lämbitamha, abutagat vaumita, pidägat küudug lämäs, kivuded hulas, skaml’ad da palat’ puhthas.
Kükskat pagan hibjaspäi, holed hengespäi, lečkat da spravitagat, tervhut kovitagat”.
Risttihe koumehe čogaha i zavottihe puhtastada kül’betid.
Edel kaiked ottihe vastoidut vastan (tošt ei sa otta), kasttihe vedel i pühktihe lagen, seinäd, palatin, skaml’ad, lavan.
Kandištihe vet katl’aha, avaitihe trub, pandihe haugoid küudugan alle i viritadihe toh’t.
Miše kül’bet’ oliži räk pidab koume kerdad tacta haugoid lämoihe.
Konz vezi kehuškandeb da pariškandeb, siloi pidab vaumita kül’bet’.
Vaštakoho vedehe ligotadihe vast i pühktihe sil udheze lagen, palatin, skaml’ad, seinäd, lavan, kül’bet’edesen.
Saubatihe trub, kül’bet’ oli vaumiž.
Naine, kudamb lämbitab kül’betin, andab necile radole pol’päiväd.
Jäl’ges hän oigendab lapsid kucmaha kaik kül’betihe.
Kaik tedaba, miše joga sobatan linneb kül’bet’.
Edel mäneb hoz’ain poigidenke da mužikad toižiš kanzoišpäi, kel ei olend kül’betid, a sid’ mäneba akad da lapsed.
Kül’betihe kerazihe äi rahvast, pestas tarbiž oli heredas, miše kaik ehtižiba olda lämäs kül’betiš.
Sid’ ei konz olend pagišta: mamad pezetiba lapsid, vanhembad lapsed iče pezisoiš da otiba sizarid da vellid kodihe.
Jäl’ges nored akad pezetiba vanhoid baboid, a sid’ pezihe iče.
Erašti küudugale taceltihe hulad vet, kudambaha oliba seižutadud kadag’-vai kuz’-, vai hongvast.
Nece parembzoiti kül’betin il’man, kebnenzoiti henkta.
Kül’betid oliba mustad, penenke iknaiženke, pezihe ehtoil, ka viritadihe lamplämoid.
Miše paremboita hibjan nahkad da kovizoita tervhut, pidab pestas ei vannas, a kävuda kül’betihe.
Ostkat aptekas erazvuiččid void, ozutesikš, mätahein, kadag’-, kuz’-, hongvoid i sagat tervhut kül’betiš.
Vaiše muštkat: edel kaiked pidab voita voil künambrusen kändmuz, miše tedištada, ei-ik ole allergijad.
Om-ik kaik hüvin?
Varuta mängat kül’betihe!
Muštkat, meiden babad da dedad oliba melekahad ristitud, sikš eliba-ki pit’kän igän.
Kebnäd teile löunud da kovad tervhut, kal’hed lugijad!

21.-22.
sügüz’kud Petroskoiš mäni Suomalaiž-ugrilaine mir.
Fokus Karjala-media-forum tv-, radioradnikoiden da lehtmehiden täht.
Päazjan se oli omištadud joukvestištole rahvahaližil kelil vai lehtmehile, kudambad kosketaba ičeze rados rahvahaližid temoid.
Pidab sanuda, miše Karjalas lujas holtihe siš, kut mäneb nece aigtego.
Ved’ kerata muga äi ristituid Venäman 11 regionaspäi da ozutada heile ičeze valdkundan satusid neciš poles om lujas vastusenpidäi azj.
Foruman pätegijan oli Karjalan valdkundmehišt.
Mugažo foruman tegemižes abutiba Venäman Joukvestišton ministerstv da Rahvahuziden azjoiden Federaline agentstv.
Zavodihe forum diskussijan formatas.
Sihe ühtni Karjalan pämez’ Aleksandr Hudilainen, Venäman Joukvestišton ministerstavan varapämez’ Aleksei Volin da Südäinpolitikan azjoiden departamentan pänevoi Pohjoiž-Päivlaskman poles Vladimir Ugr’umov.
Hö pagižiba siš, kut radab rahvahaline joukvestišt Venäman regionoiš, miččed jügedusid sil om.
Necidä diskussijad jatksi toine tem.
Sid’ pagištihe rahvahan roliš joukvestišton kehitoitandas rahvahaližil kelil.
Necidä diskussijad ohjanzi Kesketnižen žurnalistikan gil’dijan pämez’ Margarita L’ange.
Pidab sanuda, miše Margarita jo äi vozid kosketase lehtmehidenke, kudambad kirjutaba rahvahaližile temoile.
Händast lugetas ičeze radon lujas lahjakahan da tedomahtoižen ristitun.
Diskussijan toižes palas pagištihe rahvahan roliš joukvestišton kehitoitandas rahvahaližil kelil.
Diskussijan jäl’ghe foruman ezmäižel päiväl radoiba nel’l’ lavad, kus tv-, radioradnikad da lehtmehed starinoičiba ičeze radon jügedusiš da jagoihe satusil.
Ezmäižel laval radoiba lehtmehed, toižel – tv-, radioradinkad, koumandehe ühtniba lehtmehed, kudambad kirjutaba kirjutesid Internetas, nelländel laval pagištihe kinematografas Karjalas da Karjalan polhe.
Satusekahan radpäivän jäl’ghe foruman ühtnikad kacuiba uden Karjalan Rahvahaližen teatran ozutelusen, miččen nimi om ”Kondi-poig”.
Nece ozuteluz om karjalaižen sarnan mödhe.
Siš voib kulištada replikoid kaikil Karjalan rahvahaližil kelil.
Paiči sidä, lujas čomitaba spektakl’ad rahvahan vändimed.
Foruman toižel päiväl ühtnikoiden täht oli tehtud melentartuine matk ühthe kaikid čomembiš Venäman külišpäi Kinermaha da Vedlozero-külähä, kus nügüd’ om tetab äjile Karjalan kelen kodi.
Karjalan kelen kodi oli saudud rahvahan dengoil.
Siš pidetas karjalan kelen kursid da toižid karjalan kelen kaičendaha sidotud azjtegoid.
Karjalan kelen kodiš pagištihe suomalaižugrilaižiden rahvahiden kosketusiden tarbhudes.
Paiči melentartušt tundištoituzmatkad Kinermakülädme foruman adivod tedištiba lapsiden Kipinäkulehteses.
Kipinän radnikad starinoičiba ičeze radon mahtištos penikaižiden lugijoidenke.
Miččid satusid tob Karjalas männu mediaforum, ozutab aig.
Sen pätegendan om erazvuiččiden regionoiden joukvestišton radnikoiden kosketusiden vahvištoituz.
A nügüd’ voib sanuda rohktas vaiše se, miše Karjalan ma ozuti ičtaze neciš poles ani korktas.

Redukun sobatpäiväl Šoutjärven vepsläižehe etnografižehe muzejaha Loninan nimel tuliba hüväd adivod...
1.
redukud muzejas mäni koumen kollektivan vastuz.
Vastusen ”ižandan” oli Vepsän rahvahan hor, mitte tundištoiti adivoid vepsän pajatandmahton tradicijanke da fol’kloranke.
Sid’ ičeze mahtoid ozutiba suomalaižed adivod Kontilahtišpäi akkardeonal vändai Jukko da pajatai Osmo vai duet, miččen nimi om ”Kellot Moskovaan”.
Hö ihastoitiba kundlijoid kätud suomen kel’he venälaižil pajoil, mugoižil kut ”Один раз в год сады цветут”, ”Очи чёрные” da äjil toižil, miččed meil amu jo tegihe tozi rahvahižikš.
Sid’ koncertad jatksi Белый танец-perehen folkkollektiv Petroskoišpäi – koume Gridinoiden da Orlovoiden sugupol’ved.
Nece kollektiv om hüvä ozutez nügüdläižile perehile, kut pidab kaita kesknäšt el’gendust.
Kollektivan ezituz oli täuttud armastusel, lujas vessel da aktualine kaikiden igiden täht.
Oli karguid-ki, mugažo erazvuiččid.
Koncert jatksihe edemba jo išttes stolan taga.
Sigä adivod mujiba sijaližid magedusid da paštatesid, miččid vaumištiba vepsläižed emägaižed.
Čajun jomižen aigan kaik tegihe ühteks sureks kollektivaks, äned da vändimed suliba ühthižehe sebrastusen melodijaha.
Tahtoidas uskta, miše nece vastuz ei olend jäl’gmäižen, a se tegihe suren da vahvan sebrastusen augotišeks.

Petroskoiš ezmäižes klassas opendaškandeb vepsän kel’t koume last.
6.
redukud Petroskoin Suomalaiž-ugrilaižes školas mäni praznik lapsile, kudambad täl vodel tuliba opendamhas ezmäižehe klassaha.
Edel praznikad nügüd’ jo ezmäižiden klassoiden openikad seižuiba holiš läz školan koncertzalad.
Ühtes heidenke oliba kazvatajad da opendajad.
Kaikutte el’gendab mitte vastusenpidäi nece om azj – tehtas openikaks.
Lapsid tervehtoiti školan kazvatuzradon ohjandai Ol’ga Ivanovna Olonceva.
Hän johtuti openikoile, mitte jüged, no melentartuine elon etap nügüd’ heil om.
Jo kogonaižen kun lapsed harjeniba uzihe vajehtusihe elos: lugiba vähäižen, kirjutiba ezmäižid sanoid da sanundoid, tegiba koditöd.
Küzundaha ”Omik jüged teile?”
penikaižed openikad ühthe än’he kidastaškanziba ”Ei!”.
Lapsed toivotiba opetas napernas, kundelta tarkašti opendajid da abutada kaikes toine toižele.
Ved’ hö tegiba vaiše ezmäižen haškun opendushe.
Edes heil om völ äi openduzvozid.
Lapsiden täht vanhembiden klassoiden openikad vaumištiba melentartuižen programman.
Hö vändiba norembiden lapsidenke, sanuiba ozoitesid da andoiba heile ičeze nevondoid.
Täl vodel Petroskoin Suomalaiž-ugrilaižehe školha tuli opendamhas enamba sadad openikad.
Kaikes nelläs ezmäižes klassas lapsed opendaškandeba rahvahaližid kelid.
Heišpäi koume opendaškandeba vepsän kel’t.
Ozatelmaha lapsid openduzelonke tuliba Periodikapaindišton radnikad da Vepsläižed besedad-paginkluban ohjandai Larisa Smolina.
Hö lahjoičiba openikoile mujukahid kulehtesid karjalan da vepsän kelil, čomid počtkartaižid da magnitoid, toivotiba satusid openduses da sur’t melentartust rahvahaližiden keliden kaičendaha.

29.
päiväl redukud Šoutjärv’-külän vepsläižes etnografižes muzejas oli vedetud III Loninan lugendad-konferencii.
Se vedetas ühten kerdan kahtes vodes.
Konferencii kerazi äi adivoid sused-külišpäi da Petroskoi-lidnaspäi.
Konferencijan päteman oli Šoutjärven hor.
Täl vodel horale täudub 80 vot.
Sen istorijas, pajanikoiš, ohjandajiš oli äjan starinoitud konferencijan aigan.
Ozutesikš, Petroskoin universitetan opendai, docent Svetlana Filimončik starinoiči horan sijas da znamoičendas Karjalan muziksebroiden keskes.
Šoutjärven hor om sündnu jügedoiš Venäman täht aigoiš – vozil 1930.
Siloi politikan taguiči muziksebroiden repertuarad oli lujas röunatud.
Pajatadihe pajoid kodiman polhe, pajoiš oli politižed sanundad, “nevondad” rahvahale.
Šoutjärven hor mahtoi kaita ičeze rahvahan pajoid da kul’turad.
Nügüd’ hor tegeb sur’t radod enččiden veroiden da vanhoiden vepsläižiden pajoiden keradamižes.
Horan repertuar udištase, täutase.
Horan ohjandai, L’udmila Melentjeva toivoti adivoile, miše jo pigai horan navedijad kulištaba uzid pajoid.
Šoutjärven horan polhe oli äi melentartuižid dokladoid.
Niid lugiba školiden opendajad da openikad, mugažo tedomehed.
Konferencijal oli ozutadud harvinaižed videopalad horan istorijaspäi.
Ned kaitas Šoutjärven muzejas da pajanikoiden arhivoiš.
IV Loninan lugendadkonferencijal kosktihe toižid-ki tedotemoid.
Filologian tedodoktor, Nina Zaiceva starinoiči vepsän kelen paginoiden polhe.
Täl vodel tedomehel läksi eloho uz’ kirj – “Очерки вепсской диалектологии”.
Mugažo nügüd’ vedetas rad “Vepsän kelen paginoiden atlasan” tegemižes.
Neciš rados oli keratud äi uzid tedoavaidusid.
Niiden polhe starinoiči-ki Nina Grigorjevna.
Ozutesikš, tedomez’ sanui, miše vepsläine sana ‘sai’ koskub estin kelen ‘saaja’-vaiheze.
Toižiš suomalaiž-ugrilaižis keliš mugošt sanad ei ole.
Nece azj sanub sen polhe, miše vepsläižed da estilaižed enččes aigas oliba kinktoiš kosketusiš.
Melentartuine om vepsläine ‘odav’- sanaki.
Tedomez’ oleti, miše nece-ki sana tuli meiden kel’he kosketusiden taguiči estilaižidenke...
Tetab etnograf Zinaida Strogalščikova ičeze dokladas rindati vepsläine kantelen (stribunikan) venälaižen gusli-instrumentanke.
Ned koskuba toine toižhe, no kaik-se vepsläižel stribunikal om ičeze pirdoid.
Zinaida Ivanovna starinoiči Armas Otto Väisänen-tedomehen tedoavaidusiš.
Väisänen matkusteli vepsän madme männuden voz’sadan augotišes i keradeli tedoid vepsän kantelen polhe.
Tedomez’ Konstantin Loginov starinoiči kelloižiden znamoičendas Änižröunan kul’turas.
Hän sanui, miše ende kelloižihe tilitadihe siloi, konz ristituil oli mitte-se znamasine azjtego elos.
Ozutesikš, tilitadihe svad’bal, tilitadihe mahapanendan aigan.
Kelloižen kelotuz abuteli norile neiččile olda čomembin da tulda mel’he prihoile.
Kelloižen kelotusehe rahvaz paneli znamoičendan.
Lugetihe, miše kelloižen kelotuz kaičeb pahoiš azjoišpäi.
Konstantin Kuz’mič starinoiči melentartušt rahvahan melevut: ende, ku laps’ ei pagižeškandend pit’kha, siloi kelloižehe valoiba vet, a jäl’ges tilitadihe lapsen pälagen päl.
Larisa Čirkova, Vepsän kul’tursebran ühtnik, aktivist starinoiči ičeze udes projektas.
Jo pol’ vot Karjalas tehtas vepsän kelen videourokad.
Jo pigai ned tuleba eloho i kaik, kel om taht opeta kel’t, voiškandeba tehta sidä videourokoiden abul.
Diskad linneb anttud školihe da üläopištoho, mugažo niid saba maksmata kaik tahtnikad.
Konferencijal eziniba nored, zavodijad tedomehed, školiden opendajad da openikad, mugažo tetabad tedomehed.
Kaik dokladad oliba hüväd, i ozutiba vepsän rahvahan kelen da kul’turan bohatust da süvüt.
Loninan lugendad-konferencijal kahtele vepsläižele oli anttud Za vernost’ severu-medalid.
Ned anttihe Šokšun eläjäle Mihail Pidžakovale da Kalagen eläjäle Ol’ga Mironovale.
Za vernost’ severumedal’ anttas ristituile, kudambad tegiba suren panendan Pohjoižen, Sibirin da Edahaižen Päivnouzman igähižiden vähäluguižiden rahvahiden kaičendaha da kehitoitandaha.
Medalin sajid vepsläižiden keskes valičeb Vepsän kul’tursebr, i voib sanuda, miše se ei anda medalid uhtei.
Mihail Aleksandrovič om sündnu Pindž-külähä, mitte sijadase Šokš-posadas.
Hän radoi kodimal enamba 30 vot.
Ezmäi radoi živatoiden lekarin, jäl’ges – mašinan vedäjan, a möhemba openzihe sepan azjaha da zavodi rata neciš alovehes.
Pensijal Mihail Aleksandrovič sportadab, pajatab Keradam i kaičem-fol’klorkollektivas, abutab muzejale ičeze tedoil.
Ol’ga Mironova openzihe opendajaks i pördihe Kalag’-kodikülähä, miše rata opendajan školas.
Enamba 30 vot Ol’ga Jevgenjevna radab opendajan.
Hän opendab lapsid anglian da vepsän kel’he.
25 vot tagaze Ol’ga Jevgenjevna iče tehli vepsän kelen openduzmetodikad, kirjuteli harjoitusid openikoiden täht.
Hän oli üks’ vepsän kelen zavodijoiš opendajišpäi i sai surid satusid ičeze rados.
Hänen openikad ühtneba kel’konferencijoihe, festivalihe, konkursoihe.
Konferencii lopihe Šoutjärven horan ezitusel.
Hor kucui kaik adivoid ičeze jubileikoncertale, mitte tehtas 18.
kül’mkud Karjalan Rahvahaližes teatras.

Praznik: 5.
redukud om znamasine päiv vepsläižiden täht.
Necil päiväl vepsläižed da päazjan Šokšun eläjad praznuičeba Iona Jäšjärvelaižen muštpäiväd.
Vepsän man pühä ristit Iona om Venäman pühäkodin monah da Iono-Jasjärvelaižen monastirin augonpanii.
Iono Jäšjärvelaine oli Aleksandr Süvärilaižen (Svirskijan) openikan.
Hän sündui Šokš-külähä.
18-voččen prihan Iona läksi opendamhas Süvär’-jogen tahoze Aleksandr Süvärilaižennoks.
Vodel 1533 sai blahoslovenijan eläda edahan eländtahoišpäi londusel.
Iona eläškanzi mecoiš, miččed oma Jäšjärven da Sennoejärven keskes.
Sigä oli paganuskondan erazvuiččid muštpachid.
Iona Jäšjärvelaine pani niiden sijale ristan.
Erasid vozid hän eli mugoižiš oloiš.
Sid’ Ionanke ühtes siš sijas eläškanziba erased inokad.
Hö sauvoiba puižen Pühän Bogorodican Blahoveščenjan jumalankodin da toižid sauvotusid.
Vodel 1562 zavottihe kerata dengoid kodile monahoiden täht.
Nece voz’ lugetas Iono-Jäšjärvelaižen monastirin augonpanendan päivmäran.
Iona koli XVI-voz’sadan lopus.
Lugetas, miše hän tezi edelpäi ičeze surmas.
Iona läksi mägiondusehe, mitte sijazihe pol’tošt virstad monastirišpäi.
Sigä hän oli ičeze elon jäl’gmäižid päivid.
Pühän Ionan hibj oli mahapandud Gospodan Preobraženijan jumalankodiš.
Sid’ necenno sijannoks tuleškanziba ristitud, äjad heišpäi pakičiba tervhut da terveniba.
Tegihe monastiriš toižid-ki čudoid.
Vodespäi 2004 pühän Iona Jäšjärvelaižen muštpäiv om tehnus vepsän man rahvahaližeks praznikaks.
Čoma monastir’ Iono-Jäšjärvelaižel monastiril om pit’k istorii.
Lugetas, miše parahiman aigan monastirin täht oli 1857.
voz’.
Siloi se sai ičenaižuden.
Rahatuloiden taguiči oli saudud uded sauvotused, läz kaik babarmmujuižes kivespäi.
Vodel 1918 monastir’ oli saubatud.
Seičeme monahad, kudambad pučihe jätta monastirid, oli amptud.
Heiden nimid ei tekoi nügüdehesai.
Sovetskijan aigan monastir’ oli rösttud.
Sen sauvotuz kävutoittihe toižiden azjoiden täht.
XX-voz’sadan lopuks monastir’ oli ani muretud.
Vodel 2003 monastir’ oli avaitud monahoiden elon endištamižeks.
Sijad läz monastirid da iče sauvotused oli puhtastadud.
Erased sauvotused oli kattud vihmaspäi.
Monastir’ varastab udištamižradoid.
Praznik pühän Ionan muštoks 5.
redukud Šokšun eläjad praznuičeba Iona Jäšjärvelaižen muštpäiväd.
Homendesel Iono-Jäšjärvelaižes pühäkodiš Kvarcitnijas mäni služb.
Ei kaik ristitud oliba kogonaižen služban, no kaiken aigan pühäkodihe tuleskeli rahvaz – nored da rauhad ristitud tuleskeliba loičemha, viritamha tohusid.
Služban jäl’ghe Kvarcitnijan Kul’turpertiš oli koncert.
Kacmata sihe, miše koncert mäni päiväl, sille tuli äi adivoid, zal oli täuz’ kacujid.
Ezmäi oli tehtud konkursan ühthevedod.
Lapsed Šokšun školaspäi täputiba plastilinaspäi da pirdiba bumagal pühäd Ionad da hänen monastirid.
Pidab sanuda, miše lapsiden radod oma lujas čomad.
Kaik openikad oli lahjoitud magedusil, a konkursan pävägestai sai matkan pühidme sijoidme kahtele ristitule.
Pauklahjoičendan jäl’ghe kacujid ilostoiti Gorenka-ansambl’.
Sen ohjandai om Aleksei Konovalov.
Hän Petroskoišpäi tuleskeleb pajanikoidennnoks repeticijoile da satab heiden pajoid bajanal vändol.
Pidab sanuda, miše ansambl’an ühtnikoil oma lujas čoma äned da hüväd pajatandmahtod.
”Radod meil om äi.
Kezal völ ližadase.
Paiči loičendoid, om radoid linmal da pertiš, tegem tošt radod – abutam läžujile da sädam pühäkodin praznikoid eläjile.
Monastir’ nügüd’ om muretud, sikš meiden pätegendan om sen udištamine”, – sanub Iono-Jäšjärvelaižen monastirin kacui igumen Dosifei.
Om hüvä, miše pühän Iona Jäšjärvelaižen muštpäiv tegihe rahvahaližeks praznikaks vepsläižil.
Ližakerdan vodes rauhad da nored mest johtutaba necen man pühäd ristitud, tuleba pühäkodihe, viritaba tohusen da loičeba Jumalale – spasiboičeba kaikes da pakičeba kovad tervhut läheližile.

Kaikuččel sügüzel Petroskoin eläjad kiruhtiba surele praznikale – Kalakundale.
Nece praznik tehtas lidnas jo äi vot i joga vodel se keradab kaik enamba adivoid.
Kalatesen praznik om mel’he rahvahale, ved’ tägä eskai ned, kenen täht kalatez ei ole armaz azj – kaik löudaba midä-se melentartušt ičeleze.
Täl vodel Kalakunda-festival’ mäni 24.
päiväl sügüz’kud Petroskoin Lososinka-jogen randal.
Om tetpas, miše Änižröunan vepsläižed kaiken oma olnuded ani hüväd, tetabad kalanikad.
Kalad södihe iče, mugažo vedihe lidnoihe da mödihe.
Nügüdaigahasai kalatadas, miše sada dengoid da sömäd.
Nügüd’ äjad mehed, tobjimalaz mužikpoližed navediba kalatada, kävuda ongele i kalan samine ei ole vaiše jüged rad heiden täht, no se om melentartuz’-ki.
Kalakunda-festival’ ozuti, kut äi om Karjalas kalanikoid.
Heiden keskes, pidab homaita, om äi naižid-ki.
Festival’ kerazi läz 5000 adivod.
Kalanikad tuliba Karjalan erazvuiččiš agjoišpäi – Änižröunan, Lahdenpohjan, Präžan, Pudožan, Louhin, Oloncan, Kondopogan agjoiden külišpäi da lidnoišpäi.
Mugažo oli adivoid Piterišpäi, Moskvaspäi, Murmanskan da Piterin agjoišpäi da Suomespäi.
Täl vodel Lososinka-joges lanksi veden pind.
Sikš kalanikoiden lugu oli märitud.
Konkursaha ütni 170 kalanikad (30 last, 20 našt da 120 mužikad).
Lososinkaha oli pästtud 150 torpad.
Kaiked oli sadud 69 kalad, miččiden painuz oli 52 kg.
Konkursan vägestajaks om tulnu Petroskoin eläi Aleksei Litvinov.
Hän om sanu ongele kuz’ kalad (läz vit kg).
Kalanik avaiži ozakahan kalatesen ičeze peitusid – Aleksei pani ongele krevetkad!
Lahjaks konkursan vägestai sai ičeze püdused da venehen motoran.
Praznikan adivoile taritihe söda kalasömižid.
Kaikid armhembaks adivoiden sömäks tegihe lem’.
Tozi om, mitte magukaz om lem’, konz lebaidatoi londusel!
Kalakunda-festivalin programm oli lujas melentartuine da sur’.
Pandud scenal pajatadihe da kargaitihe lidnan ansambl’ad.
Läheli scenad lapsed püdiba bobaižkalad penes basseinaspäi.
Pičuižed lapsed ühtniba konkursaha – ken kaikid pigemba ajeleb velokezral.
Vanhembad lapsed ozutiba ičeze väged norverkoil, ühtniba tedokonkursoihe, tehliba aviamodelid, openzihe andmaha ezmäšt abud ristitule, ambuiba pulem’otoišpäi.
Karjalan rahvahan sebr tariči adivoile väta Kyykkä-vändho.
Voib olda, äjad mehed ei navet’koi kalatest.
No kalapraznik om todeks hüvä azj.
Ku tö nikonz et olnugoi necil praznikal, ka algat unohtagoi tulda sille tulijal vodel.
Ved’ kut om tärged ristitule sada hüvid melid i čomitada ozal ičeze elod!

Tedomir: Jogavozne konferencii möst kerazi Kelen, literaturan da istorijan institutaha tedomehid, kudambad holduba suomalaiž-ugrilaižiden keliden da kul’turan kaičendas.
6.
- 7.
redukud mäni jäl’geline Bubrihan lugendad -tedokonferencii, mitte tradicijan mödhe oli omištadud suomalaižugrilaižiden keliden da kul’turan oppindaha.
Sen päteman täl vodel oli ”Karjalan baltianmerensuomalaižiden keliden da kul’turiden oppindan tedoškol”.
Kut mö tedam, proidnudel vodel Karjalan vanhembale tedokeskusele – Kelen, literaturan da istorijan institutale – täudui 85 vot.
Necikš päiväks oli omištadud äi erazvuiččid azjtegoid, miččiden keskes oli Bubrihan lugendad-tedokonferenciiki.
Nece tedokonferencii oli jogavoččen, no sid’ sen tegijad pätiba tehta necidä harvemba: kerdan kahtes vodes.
I naku necil vodel se möst mäni!
Se tegihe ei muite.
Ved’ täl vodel ičeze jubilejad praznuičeba eskai kaks’ Karjalan tedokeskusen tedomest, kudambad oma tehnuded suren panendan baltianmerensuomalaižiden keliden da kul’turan oppindaha.
Heiden nimed oma tutabad kaikile, kenele om melentartušt meiden kodikeliden elo, nene oma Nina Zaiceva da Pekka Zaikov.
Heiden panendas suomalaiž-ugrilaižiden keliden kehitoitandaha voib kirjutada da starinoita äjan da pit’kha.
Nacein, sid’ konferencijan tegijad pätiba, miše om sü vedäda konferencjad täl-ki vodel, sikš miše om äi azjoid, miččiš voiži pagišta, a ku sanuda tarkašti – om äi ristituid, kudambiš voib starinoita.
Konferencijan tegijoin kut tobjimalaz-ki oliba Karjalan tedokeskusen Kelen, literaturan da istorijan institut da Petroskoin üläopišton  baltianmerensuomalaižiden keliden kafedr.
Molembad nene organizacijad jo pit’kha oma olnuded ahthiš kosketusiš toine toiženke, ved’ äi kafedran pästnikoid radab nügüd’ tedokeskuses, a tedokeskusen radnikad oma kafedran opendajad da üläopenikoiden kurstöiden da diplomtöiden ohjandajad.
Konferencijan temaspäi nägub, miše se oli omištadud tedomehiden panendale Karjalan kodikeliden oppindaha.
Ičeze dokladoidenke eziniba üläopišton da institutan aspirantad, kafedran opendajad, Kelen, literaturan da istorijan tedomehed, Moskvan üläopišton da Venäman tedoakademijan kel’tedoiden institutan ezitajad.
Konferencijan avaiži Irma Mullonen sanutes hüvid da lämid sanoid ühtnikoile.
Ezitajiden keskes oliba mugoižed tutabad tedomehed, kut Pekka Zaikov, kudamb starinoiči Karjalan keliden tedoškoliš, Tatjana Paškova ičeze ezitusenke Pekka Zaikovan da hänen radon polhe.
Ezituses oli äi fotokuvid arhivoišpäi kactes miččihe, jogahine voinuiži johtutada ičeze üläopišton aigad.
Nina Zaiceva ihastoiti kaikid melentartuižel ezitusel lingvogeografižiden tedotöiden polhe.
Zinaida Strogalščikova starinoiči N.
Bogdanovan da M.
Hämäläižen panendas vepsän kirjutuzkel’he.
Toponimikan polhe da V.
Nissilän panendaha sihe starinoiči Irma Mullonen.
Völ konferencijal oli ezitadud äi dokladoid kafedran opendajilpäi, kudambad ičeze tedotöiš koskeba suomen da karjalan kel’t da literaturad.
Tarbhaižen nece azjtego oli  aspirantoidenki täht, ved’ erasiden täht heišpäi nece oli ezmäine tärged konferencii.
Jogahižen ezitusen jäl’ghe süttuiba melentartuižed diskussijad, miččile, nacein, telusti vaiše konferencijan reglament.
Oli lujas melentartušt kundelta ristituid, kudambad hüvin tedaba ičeze radod da azjad.
Ei muite Bubrihan lugendad-tedokonferencii vedetihe jogahižen voden, ved’ nece om lujas hüvä da tärged lava, kus tedomehed voiba jagatas ičeze tedoil ühthižradnikoidenke.
Natalia Pellinen starinoiči etnolingvistikan polhe da sanui tärktan azjan, miše kel’ ližadab etnografijad da vastkarin.
I se om tozi.
Ei ole mittušt-se pätedod, jogahine tedo ližadab tošt da otab toižespäi midä-se ut.
Muga tegese konferencijal, miččel kaik jagasoiš toine toiženke uzil tedoil ičeze alovehes.
No nene tadod abutaba el’geta miččid-se azjoid toižes alovehes.
Toivom, miše necil konferencijal jogahine mez’ tedišti midä-se ut da mugažo uskom, miše kaik mö udes nägemoiš Bubrihan lugendad-tedokonferencijal tulijal vodel.

Kut hüvin tö tedat ičetoi suren da penen kodiman kul’turad?
Miše antta vastust neche küzundaha, 4.
päiväl redukud kogonaine Venäma kirjuti Suren etnografižen diktantan.
Venämas eläb 193 rahvast, miččiden keskes om 45 vähälugušt, siš pagištas 277 kelil da opetas 77 kel’t.
Äirahvahaližuz’ om meiden man erigoičuz.
Aigan sirttes se tegese popul’arižembaks kaikiden eläjiden täht.
Tehtas äi erazvuiččid azjtegoid, forumoid, seminaroid, miččed sidotud rahvahiže, kirjutadas kirjoid rahvahaližil kelil, radaba rahvahaližed toimištod, teatrad, muzejad, avaitas kel’kursid.
Kodikel’t da rahvahan kul’turad opetas školiš da üläopištoiš.
Kaik nece tehtas sen täht, miše meiden man eläjäd ei unohtaižigoi ičeze jurid, miše hö muštaižiba da arvostaižiba niid, ved’ ei ole nimidä tärktemba, mi ičeze kanz da jured.
Diktantan ühtnikaks voi tehtas jogahine Venäman da verhiden maiden eläi, kudamb pagižeb venän kelel rippumata rahvahudespäi, uskondaspäi da socialižiš oloišpäi.
45 minutas tarbiž oli tehta 30 tegendad, miččiden jügeduzkorktuz’ oli erazvuitte.
Sigä oliba kut kebnäd küzundad, miččed opetas školas, muga jügedambad-ki küzundad, miččiš tarbiž oli meletada vai miččed koskeba ahthid tedoiden alovehid.
Ozutesikš, küzundad rahvahiš, kudambad eläba edahan meišpäi.
Diktantan pätegijan oli Rahvahuziden azjoiden Federaline agentstv, miččen pämehen om Igor’ Barinov.
Hän sanui hüvid sanoid diktantan polhe: ”Rahvahiden kul’turan da veroiden tem om lujas leved, ei sa mülütada kaik nene tedod 30 küzundaha.
No necen diktantan pätegend om siš, miše sen jäl’ghe Venäman eläjile sündub taht opeta ičeze jurid, ičeze ezitatoiden veroid da tedištada enamba rindal eläjiš rahvahiš.
Ved’ tedo om erazvuiččiden rahvahiden kesknäižen arvostandan da kožmusen tüvi”.
Sidä paiči nece etnografine diktand abutab el’geta da arvostada eläjiden etnografižen mahton korktudes, kingitab homaičust mugoižehe melentartuižehe tedoho, kut etnografii.
Petroskoiš diktantan kirjutamižen tahoin oliba 7 openduzorganizacijad, miččiden keskes oli Petroskoin universitetki.
Kirjutamha diktantad tuli 30  baltianmerensuomalaižiden keliden kafedran üläopenikad da viž opendajad.
Tahtoim uskta, miše se azjtego abuti meiden üläopenikoiden rahvahaližkul’ turižele kehitoitandale da abuti heile leta ičeze ičetundmust.
Diktantan satused ühthevedetas 4.
päiväl kül’mkud, Rahvahan ühtmuden päiväl.
Tarbiž sanuda suren spasibon kaikile sen tegijoile da heiden abunikoile neciš hüväs azjtegos da toivotada heile uzid idejoid neciš alovehes.
A lopta kirjutesen tahtoidas meiden man pämehen tärktoil sanoil: ”Mö kaiken olem elänuded ühtes.
Ühtes olem vägestanuded kaikid opakombal voinal.
Muga eläškandem ühtes edemba-ki.
A niile, ked tahtoiba vai ladiba jagada meid, voin sanuda muga – et varastagoi!”.

Toine toižen jäl’ghe praznuičeškanziba ičeze jubilejoid Periodika-paindišton toimištod.
Männuden voden lopus täudui 95 vot Karjalan sanomat-lehtesele.
Necen voden kevädel jubilejan praznuiči iče Periodika-paindišt.
A jo kül’mkus Kipinä-kulehtesele täudub 30 vot.
Pidab johtutada, miše vepsänkeližed nomerad (”Vepsläine kibin”) zavottihe painda ei muga amu, vaiše 2011.
vodespäi.
Ende Kipinäs voi nägištada vaiše erasid lehtpolid vepsän kelel.
Nügüd’ meiden vepsläižil lapsil om voimuz sada nel’l’ kerdad vodes kulehtez, miččes kaik 24 lehtpol’t oma vepsän kelel.
Paiči sarnoid, starinoid da runoid Kipinäs voib löuta erazvuiččid melentartuižid tegendoid, mastar’-klassoid, receptoid, kalendarin vodeks da urokoiden aigmäran.
Kipinä om tarbhaine ei vaiše lugemižen täht kodiš, se om hüvä abunik opendajile urokoil.
Pidab sanuda, miše 5.-8.
klassahasai nece kulehtez anttas kaikuččele openikale kädehe (lapsile, kudambad opendaba školiš vepsän kel’t) ilma maksuta.
Siš azjas rahatugedab kulehtest Karjalan rahvahaližen politikan ministerstv.
Edel jubilejad Kipinän radnikad tegeba matkoid školidme, kus opetas rahvahaližid kelid.
Redukus hö oliba adivoiš Šokšun školan lapsil, kudambad opendasoiš 3.-6.
klassoiš.
Kipinän toimitajad starinoičiba lapsile kulehteses: kut se tehtas, ken ühtneb žurnalan radho, kut se čomitadas.
Muga tegihe, miše necil-žo päiväl lapsidennoks adivoihe tuli vepsläine runoilii Oleg Mošnikov.
Hän lugi lapsile ičeze runoid, sanui ozoitesid, starinoiči ičesaze da ičeze rados.
Lapsed surel tahtol kundliba adivoid da tegiba heile küzundoid.
Kipinän radnikad ičeze polespäi pakičiba lapsid oigeta ičeze pirdatusid, sanaristikoid, starinoid, sarnoid da runoid toimištoho, ved’ lugijoiden sädandradod sid’ voib nägištada kulehteses Teiden ičetoi lehtpol’-rubrikas.
Mugažo lapsile oli tarjoitud ühtneda udehe konkursaha.
Konkursan koume vägestajad pauklahjoitas Kipinän jubilejal, mitte mäneb 11.
kül’mkud Petroskoiš.

Lapsed da norišt om kul’turan tuleb aig.
Neciš tärktas küzundas pagištihe Tampere–lidnas, Suomalaiž-ugrilaižel kul’turforumal.
Jo XVII tradicionaline Suomalaiž-venälaine kul’turforum mäni 30.
sügüz’kud – 1.
redukud Tamperes – ühtes Suomen surembiš da čomiš lidnoišpäi.
Tampere-lidn kuctas völ norišton lidnaks, sikš ku tänna jogahižen voden ajab äi üläopenikoid kaikes miruspäi.
Sikš nece sija lujas kožui foruman aktualižehe temaha, miččeks täl vodel oli valitud ”Lapsed da norišt, kut kul’turvarad da panend tulijaha aigaha”.
Paiči sidä, Tampere om üks’ Suomen kul’turkeskusišpäi, miččes om äi melentartuižid da kaikile tutabid teatroid, muzejoid, kirjištoid da toižid.
Niiš om ezitadud erazvuiččed taidehen ladud – klassikaspäi  nügüd’aigaližudehesai.
Völ nece lidn om tutab kut tegeližuz’keskuz, kus oma sured zavodad da fabrikad.
Neciš lidnas voib starinoita äjan, no ühthevedon om se, miše foruman tegijad ei tehnugoi vigad foruman sijan valites.
Kut tobjimalaz-ki Suomalaiž-venälaižen kul’turforuman pätegendan oli sauda kul’tursildad Suomen da Venäman keskes i tehta muga, miše neniden maiden ezitajad vajehtaižihe ičeze mahtištol.
Jogahižen voden forumaha tuleskeli äi kul’tur- da openduzorganizacijoiden radnikoid da pämehid.
Hö pagižiba toine toiženke, starinoičiba ičeze projektoiš da jagoihe niil toižidenke, miše edemba rata neciš ümbrištos, no jo uzidenke kontaktoidenke.
Forum zavodihe praznikavaidusespäi da foruman tegijoiden paginaspäi.
Adivoid tervehtoiti lujas hüvä lapsiden Uulun Biisinikkarit-pajosebr, miččes pajoid tegeba eskai iče lapsed.
Se nikeda ei jätand üks’kaikuižeks.
Melentartuižen oli Sädäjad lapsed da kacund tulijaha aigaha-panel’diskussii-ki, miččen ühtnikoin oliba tedomehed Hannu Mäkelä da Boris Stol’arov.
Pagištihe siš, midä nügüd’ telustab lapsile kehitoitta ičeze lahjavut da miččid lapsid voib kucta mugoižikš.
Pagištihe mugažo siš, oma-ik Internet, telefonad da toižed uded tehniližed azjad hüväd vai pahad, abutaba-ik ned vai vaiše telustaba lapsile.
Edemba zavodihe kaks’poližed paginad, kus ühtnikad pagižiba tulijas ühthižrados vai vaiše tundištihe toine toiženke da starinoičiba ičeze projektoiš.
Paiči kaks’poližid paginoid foruman aigan oli tehtud päseminar, miččen teman oli ”Lapsiden da norišton kul’tur Suomes da Venämas”.
Se jatkui päivan, sihe ühtniba maiden ezitajad ičeze projektoidenke.
Mugažo kahten päivän sirttes foruman adivod voiba iče-ki ühtneda kul’turprogrammaha: kävuda lidnan tutabihe muzejoihe da lapsiden kul’turkeskusehe.
Lopištundal oli ezitadud parahimad foruman projektad da pämehiden paginad.
Kaks’ päiväd foruman ühtnikad da radnikad tegiba ičeze radod, a ehtal saiba ihastust simfonian orkestraspäi da čomas lidnan pämehišton vasthaotandaspäi, kus oliba-ki tehtud ühthevedod da sanutud lopsanad.
Azjtegon tem lujas tarkašti oli ezitadud sigä.
Lapsiš da norištos voi kulda kaikjal, nece tem kuti joksi kaikes forumas läbi.
I nece ei olend muite.
Nacein, se om üks’ parahimišpäi mugoižen foruman temoišpäi, sikš ku lapsil da norištol om äi vägid kehitoitamha ičtaze.
Forum ozuti kut äi projektoid voib meletada da tehta, miše kehitoitta lapsid, abutada heile löuta alovehen, miččes hö tahtoižiba rata da muite abutada heile sada se, mi om melentartušt heile.
Openduz da kul’tur oma mugoižed azjad, miččita ni üks’ rustit ei kehitoitaižihe, ei saiži uzid tedoid da ei voiži kacta miruhu levedas.
Nene kaks’ päazjad kehitoitase iče da kehitoitaba toižid.
Voib sanuda, miše lapsed, norišt da kul’tur ližadaba toine tošt, miše niiden keskes om ahtaz sido da sintez.
Foruman tem čomašti kuvadab sidä azjad.
Ved’ lapsiden da norišton täht tehtas kaik vaiše parahimad, sikš ku hö oma panend tulijaha aigaha.
Ezmäižen plenarin diskussijan ühtnik Boris Stol’arov andoi hüvän ozutesen kaikile.
Hän starinoiči kut hänen vunuk pirdi muzejan, miččes radab dedoi.
Konz dedoi küzui, mikš pirttud seiniden muju ei ole mugoine kut todesižes muzejas, vunuk sanui: ”Ka ved’ muga om čomemb!”.
Se om tozi: lapsed nägeba, kut om čomemb da ei varaikoi ozutada da sanuda necidä, heil om hüvä fantazii da toziavonaine mel’.
Heiden päihe sünduba mugoižed idejad, miččed ei sünduižigoi eskai filosofoile vai tedomehiden päihe.
Sikš kaikes mirus ristitud arvostaba lapsid da norištod.
Kul’tur-ki kehitoitase lapsiden täht, miše nene lapsed abutaižiba edemba kehitoitta kul’turad.
Meletan, miše sen suren azjtegon pätegend oli tehtud, da pigai mö voižim nägištada sen satusid.
A nügüd’ varastagam tošt sügüz’kud, miše udes olda forumal jo meiden man poles, čomas kul’turižes Piter-lidnas!

Möst ühtes: Lopihe keza, mäneb jo sügüzen toine ku.
Vepsläižed besedadpaginklub udes kucub adivoihe vepsän kelen navedijoid.
Vepsläine Paginklub möst zavodi ičeze radod Petroskoi-lidnas.
Redukun 29.
päiväl Rahvahaližes kul’turkeskuses mäni Paginkluban ezmäine vastuz täl vodel.
Vilul sügüzližel ehtal vepsläižehe honusehe kerazihe ristitud, kudambad hengel holduba vepsän rahvahas, keles da kul’turas.
Vastsiba kaikid adivoid Paginkluban seiniš sen vedäi Larisa Smolina da vepsän kelen opendai Kristina Strelkovič.
Tradicijan mödhe ezmäižel vastusel kaik adivod tundištihe toine toizenke, starinoičiba iceze juriš, johtutiba kodikülid da vanhembid.
Om mel’he, miše täl vodel vepsläižehe Paginklubaha tuliba uded mehed, ked tutabiden ristituiden kal’t ili Internetaspäi tedištiba vepsläižen Paginkluban rados Petroskoiš.
Heiden keskes oma aigvoččed da nored ristitud.
Toižed heišpäi tedaba vepsän kel’t hüvin, toižed nikonz ei pagižnugoi vepsäks, no kuliba vepsläižid paginoid laps’aigas.
Hö kaik tuliba Paginklubha opendamha kodikel’t ani augotišespäi.
Hö iče kaik oma vepsläižed.
Hö oma sündnuded vepsläižihe külihe.
Heiden heng tusttub kodimad da armast kodikel’t.
A Paginklub heile om se sija, kus voib kulištada vepsän kel’t, nägištada ičhižid.
Täl vodel Paginkluban rad mäneskandeb muga, miše koume ezmäšt nedalid kaikuččes kus nellänz’päivän Kristina Strelkovič vedäškandeb vepsän kelen urokoid.
Niil rahvaz voib opeta vepsän kelen grammatikad, opetas lugemaha da kirjutamha vepsäks.
Kaikuččen kun nelländel nedalil linneb Paginkluban vastuz.
Kut aigemba-ki nenil vastusil rahvaz voib kulištada vepsläižid paginoid, kacta vepsläšt kinod, kundelta muzikad, vastatas tutabiden vepsläižiden mehidenke da tedištada, mi tegese ümbri vepsän rahvahan mirus.
Ken eläb edahan Petroskoišpäi, no mugažo tahtoib olda vepsläižidenke ühtes, voiba tehta necidä SKYPE-programman abul Internetas.
Meiden login om „paginklub”.
Ku tö, hüväd lugijad, tahtoit mugažo teta vepsän kel’t, tulgat Paginklubha kaikuččen nellänz’päivän.
Vastused oma 17.30 ehtad.
Meiden adres om: Petroskoi, Leninan avoird 2, honuz 6.
Ku teil om küzündoid, zvonigat Kodima-lehtesen toimištoho!
Opekat vepsän kel’t da muštkat ičetoi jured!

2016.
voden kül’mkus Vepsän rahvahan hor praznuičeb ičeze 80-vottušt jubilejad.
Kollektivan päkal’huz’ om siš, miše horan noril pajanikoil om voimuz kundelta vepsläšt pajod vanhembal sugupol’velpäi.
Nügüd’ Vepsän rahvahan horas om 20 ühtnikad.
Ühtnikoiden enambištol om vepsläižid jurid.
Hor äjan ajaleb koncertoidenke, ühtneb erazvuiččihe sädandradon festivalihe da külähižihe praznikoihe.
Paksus kollektiv oleskeleb adivajelusidenke verhiš maiš-ki mugažo.
Etnokul’turižiden iniciativoiden kehitoitandan da tugen fond mülüti Vepsän rahvahan horan ezitused P.R.O.–Праздник.Ремёсла.
Обучение-projektaha.
Projektan aigan keväz’kuspäi kül’mkuhussai kävutoittas Igähižiden rahvahiden tedotuz- da openduzverk ”Льыоравэтльан”- keskregionaližen sebran rahatugi.
Kezan aigan Vepsän rahvahan hor eziti erazvuiččid interaktivižid programmoid aigvoččiden da lapsiden täht, ühtni koncertoihe Šoutjärves, Tervalas, Enarves da festivalihe Kiži-sarel, Kingiseppas, Petroskoiš.
Tradicijoiden sirdänd ühtes sugupol’vespäi toižehe om tarbhašt tozi tradicionaližen pajatamižen täht.
Horan augonpanii om Vasilii Ivanovič Kononov, vepsläine, hareograf, Venäman arvostadud taidehmez’.
Vodespäi 1987 ohjandab horad L’udmila L’vovna Melentjeva, Venäman da Karjalan arvostadud kul’turradnik.
Horan repertuaras om rahvahan pajoid, horovodoid, rahvahan elon teatrozutelusid.
P.R.O.– Праздник.
Ремёсла.Обучение-projektan abul horan ühtnikoiden täht om osttud uded vändimed.
Äi vozid hor tehleb erazvuiččid mastar’-klassoid, ühtneb ekspedicijoihe, keradab etnografišt materialad küliš.
Nügüd’ Vepsän rahvahan hor L’udmila L’vovnan ohjandusel vaumičese jubilejaks, mitte mäneb Karjalan Rahvahaližes teatras necen voden sügüzel.

Jodes čajud hüväd paginad tuleba kelehe.
Jüged elo om sil ristitul, kudamb ei mahta eläda muhaten.
Nece om tozi.
Konz ristit kaiken lugeb, miše hänel om paha elo, vähän rahoid, ei ole radod, ei ole sebranikoid i muga edeleze, kaik muga linneb-ki.
Ende ristitud eliba toižin.
Perehed oliba sured, lapsid oli äi, radoiba, miše sötta ičtazoi da lapsid.
Elod oli vähä, sikš elokahid ristituid-ki oli vähä.
Nügüd’ om toižin.
Vaiše meile pidab muštta, miše kaik om meiden käziš.
Sikš tämbei mö teidenke, hüväd lugijad, seižutamoiš meiden joksijas elos i zavodim paginad lebaidusen polhe.
Unohtagam elon joksendan polhe, ištkamoiš stolan taga da jogam čajud!
”Čajud jomha, čajud jomha!”
– kulub sormiden ropotand ikunstöklaha da baban än’.
Ei olend ende elektročainikoid, a oliba samvarad.
Sured, rusttas vaskespäi tehtud samvarad-vädrnikad.
Ištuse kanz stolan taga, kaikile täudub čajud, ka völ adivoile-ki jäb.
A adivoid ei varaitud ende, jogahišt pertihe pästtihe da čajul jottihe.
Saneltihe muga: ”Midä, midä, a vet meiden küläs om äi, a hiled päčiš kaičese.
Kaiked vet ei jogoi, kaiked leibäd ei sögoi, meile-ki jäb kuverz’-ni”.
Hiled kaiken oliba päčiš, peittud tuhkaha.
Sen täht kaiked tuhkad ei heitkoi päčišpäi, naku ken tuleb.
Samvar hüväl emägal kaiken oli vaumiž, vaiše hiled pidi puhalta sapkal.
Muga pigai hiled viriganziba.
Todesišt čajud ende oli vähä, ka vaumitihe sidä iče.
Heinäntegolpäi todihe kodihe hormhheinäd, gaved’heinäd, manzikheinäd.
Kävutihe marjoihe, todihe murik-, babarm-, mustikheinäd, keratihe uniheinäd da mätaheinäd.
Sišpäi vaumitihe kodičajud.
Pened heinäižed pidetihe pölvasižiš havadoižiš, a sured barbaižed ripputeltihe päčin varnaha, miše ned ei olnuižigoi märgad.
Naku čajud-ki om vodeks.
Voib adivoičetada ristituid.
Tobjimalaz barbaižed keratihe ühtes marjaižidenke, siloi čai oli magukahamb.
Maguks pandihe čajuhu hajumarjoid da čigičašt barbaižidenke.
Erašti tactihe kuivatadud marjaižid.
Kuivatadihe enamba mustikašt, babarmod, pihläčuid, tomičašt.
Navettihe joda čajud maidonke.
Kevädel keratihe tomičänikoid da haudutadihe maidos päčiš.
Jäl’ges valatadihe čajud i ližatihe sinna tomičmaidod.
Lujas magukaz oli čai.
Magukaz da tarbhaine tervhuden täht!
Nügüd’ mö teidenke tedam erazvuiččid peitusid, miččid meiden baboid oma peitnuded meišpäi.
Hö peitiba, a mö löuzim.
Meletan, miše mö voim niid otta jogapäiväižehe eloho.
Algat olgoi laškoin!
Kerakat heinäižed da marjaižed.
Siloi adivoid-ki ei tarbiž varaita, čajud voib külläks joda.
Vaiše pidab maidod ostta, ku ken-ni adivoišpäi tahtoiškandeb joda čajud maidonke.
Sidä paiči voib haudutada maidod.
Kelle ei ole konz, haudutadud maidod voib ostta laukas.
Hüväd teile čajun jondad!
Kel midä om – togat stolale!
Jogat čajud da pagiškat paginoid.
Jodes čajud paginad-ki hüväd tuleba kelehe i oiktad meletused melehe.

Jo kahesanden kerdan Pohjoižen, Sibirin da Edahaižen Päivnouzman igähižed vähäluguižed rahvahad vastsihe suimal, miše valita Associacijan pämehen da pämehišton.
23.-25.
keväz’kud pohjoižes Salehard-lidnas mäni rahvazkeskeine forum, miččen aigan mäni-ki VIII Pohjoižen, Sibirin da Edahaižen Päivnouzman igähižiden vähäluguižiden rahvahiden suim.
Forumale tuli läz 500 mest, kudambiden keskes oliba kundaližsebroiden, ministerstvoiden, valdmehišton, tedosebroiden da joukvestišton ezitajad.
Hö kerazihe, miše pagišta aktualižid da tärktoid socialištekonomižid küzundoid, miččed koskeba vähäluguižiden rahvahiden oiktusid, oloid, varoid, keliden da kul’turan kehitoitandad da äi tošt.
Foruman programm oli tehtud pätedopolišpäi, miččed om ezitadud Pohjoižen, Sibirin da Edahaižen Päivnouzman igähižiden vähäluguižiden rahvahiden kehitoitandan koncepcijas 2016.
– 2025.
vozikš.
Ezmäižel foruman päiväl ühtnikad pagižiba zakonantegendan paremboitusen rados da regionoiden ühthižradon kehitoitandas.
Foruman avaidusel eziniba valdmehišton ezitajad, kudambiden keskes oli Prezidentan administracijan Magomedsalam Magomedov-varapämez’, Federaližen rahvahiden azjoiden agenstvan pämez’ Igor’ Barinov, Associacijan pämez’ Grigorii Ledkov da toižed.
Jäl’ghe oli plenarine ištund, miččel pagištihe päküzundoiš, rahvahiden kehitoitandan rados da tulijoiš planoiš.
Avaidusel mugažo oli jo pauklahjoičendan pala, kus kaik aktivistad saiba kitändkirjeižed.
Toižes päivän poles rad jagoihe videhe sekcijoihe.
Jogahižen sekcijan diskutiruind oli terav da koski päivänteraližid küzundoid.
26.
keväz’kud kogonaižen päivän mäni tärged foruman pala – Pohjoižen, Sibirin da Edahaižen Päivnouzman igähižeden vähäluguižeden rahvahiden suim.
Sigä delegatad valičiba Associacijan pämehen da koordinacižen nevondišton, miččehe mülüba regionoiden ezitajad.
Nevondišton ühtnikad starinoičiba tegendan satusiš regionoiš da arvosteliba associacijan radod.
Sid’ zavodi änestamine, miččel jo toižen kerdan Associacijan pämeheks valitihe Grigorii Ledkovad.
Foruman aigan Salehardan muzejas radoi Igähižiden vähäluguižiden rahvahiden salištandan da radonmahtoiden ozuteluz, miččel jogahine tahtnik, kut foruman ühtnik, muga lidnan eläi-ki, voi tundištadas rahvahiden kul’turanke da ühtneda miččen-se rahvahan tedomahton mastar’-klassaha.
Forumal oli sur’ kul’turprogramm-ki.
Čomal koncertal adivoid ihastoitiba lahjakahad kagr- da pajosebrad ei vaiše Salehardaspäi, no Sibirin da Edahan Päivnouzman lidnoišpäi-ki.
Ned mugažo čomin ozutiba ičeze kul’turad kaikile adivoile.
Forum lopihe, no om taht uskta, miše nece kaik ei olend muite i pigai kaik igähižiden rahvahiden ezitajad homaičeba hüvid vajehtusid ičeze rahvahan elos.
Lugeda enamba neciš forumas da suimas voit Kodiman venänkeližil lehtpolil.

Kaikutte filologižiden tedoiden doktoran Nina Zaicevan ezituz johtutab minei ei kaikile tetabad purdet, mitte om läz Ojat’-joged, Ladvan taga.
Sen puhtaz vezi jokseb sarnaližes süvüdespäi da kandab ičesaze energijad.
Muga Nina Grigorjevna Zaiceva-ki andab meile ičeze hengespäi mittušt-se sarnališt väged, miččen pit’kha kaiči vepsän rahvaz da lahjoiči XX-voz’sadan lopuks mirun literaturale.
Meiden jäl’geline pagin Virantanaz-vepsläižen eposan tegijanke oli vepsän rahvahan runotusen sündundas.
Minä küzuin Nina Grigorjevnal siš, kut Ladv-külä painasti vepsänkeližehe literaturaha:  – Nina Grigorjevna, voib-ik lugeda Piterin agjan Ladv-küläd pohjaks, miččele pani augun vepsän literaturan klassik Nikolai Abramov ičeze runotusel?
– Ka!
Nikolai Abramovan sädandradon energii kazvoi penel kodimal.
Konz mö Ol’ga Žukovanke kerazim Vepsläižiden voikuiden ozutesed-kirjan, ka el’genzim, miše parahimad neniden voikuiden ozutesed oli änestadud Ladvas.
Sigä oliba parahimad sarnoiden starinoičijad.
Nece om eriline, eriladuine taho.
Om čodokast, miše Nikolai sündui da kazvoi sigä.
Hänen mam Maria Aleksejevna mugažo om lahjakaz, vepsän kul’turad rižakaz ristit.
Hän äjan tedab ičeze rahvahan tradicijoiš.
Sikš om sel’ged, miše Nikolai äjan imi ičheze armhas küläs.
– Voib-ik Maria Aleksejevnad nimitada vepsläižeks Arina Rodionovnaks?
– Meletan, miše voib.
Ühtes fil’moišpäi oli starinoitud, kut Maria Aleksejevna pagižeb koivunke.
Amuižiš aigoišpäi vepsläižed arvostiba koivud.
Kevädespäi sügüzehesai hö kävuiba pöudoidme virzuiš tohespäi, joiba koivvet da vastoihe kül’betiš koivvastal.
Midä voib paremba da tarbhaižemba koivud?
A ved’ rahvaz kaiken arvostab mecas kaikuttušt heinäd, kaikuttušt taiment.
Ei sand tühjaks ratkaita mittušt taht kazvmust.
Maria Aleksejevna kaiken lämäs johtutab siš.
Hän openzi poigad sihe, nece om vepsläine tradicionaline kaceg miruhu.
– Miččid jügedusid oli vepsläižen literaturan sündutamižen aigan?
– Konz pagižin Vologdan agjan kirjutajanke Anatolii Vasiljevič Petuhovanke, kudamb oli vepsläižen da hüvin tezi vepsän kel’t, ka minä küzuin hänel, mikš hän ei kirjutand kodikelel.
Hän sanui vastha, miše vepsän keles ei täudu äi tarbhaižid sanoid, adjektivoid.
Ozutesikš, kut sanuda vepsäks: ”В комнату летящей походкой вошла красивая девушка?”.
Meletan, miše voinuiži löuta kožujad kuvitelust, kut necidä tegi čomin Nikolai Abramov.
Hän kirjuti: ”Kuti manzikaine – sinun muhu...”.
Hän mahtoi runoiden kirjutamižen-ki aigan meletada vepsäks.
Ičeze sädandradon augotišes, nece oli männuden voz’sadan 90-vozil, minä nevoin hänele kirjutada runoid kodikelel.
Siloi Nikolai kahtelzihe, lähteb-ik sišpäi midä-se.
Hot’ hän jo čomin kirjuti venäks.
Nikolai pani ezmäižid taimnid vepsän runotusehe.
Hän löuzi ičeze eriližen ten literaturaha.
– Tö, Nina Grigorjevna, mugažo löuzit jügedan da suren ten literaturaha, rohtit kirjutada Virantanaz-epišt poemad...
sanuižin vepsläšt Kalevalad.
Oli-ik kävutoittud sen tegemižen aigan Vologdan man todesižen fol’kloran elementad?
– Mifologii om hüvin oppitud.
Sen pohjal voib meletada süžetad.
Ku ei olnuiži istorialižiden tedoiden doktoran Irina Jurjevna Vinokurovan tedotöid, ka minä en tednuiži muga äjan siš, kut vepsläižed eliba kožmuses londusenke.
Hot’ iče olen vepsläižiden tradicijoiden kaičijan.
Eposan kirjutamižes lujas abutiba častuškad, lühüdad pajoižed, miččed lujas koskuba lühüdaha vepsläižehe sanaha.
Olin kävutoitanu pajoid, sarnoid da istorialižid legendoid, miččiš oli kirjutadud Vladimir Vladimirovič Pimenovan Vepsläižed-kirjas.
Siš om legend Martjanov-mecnikas.
Se abuti minei čomitada eposan süžetad da levitoitta pähengen kuvitelust.
– Uskot-ik, miše tulijal aigal vepsläižiš küliš rahvaz starinoičeškandeb toine toižele rivid Virantanaz-eposaspäi Virmecnikan tegoiš?
– Om taht uskta.
I pidab uskta.
Olen optimist erazvuiččiš elon situacijoiš.

Sergei Sokolovan elo-oza om čodokaz.
Hän jo erasid vozid praznuičeb ičeze sündundpäiväd kaks’ kerdad vodes.
Tošt sündundpäivad zavodi praznuita, konz jäi henghe lanktendan jäl’ghe vertol’otaspäi.
Vertol’otaspäi, mittušt Sergei nimiti laskvas ”sötajaks”, ei jänd nimidä.
A siš ištnuded ristitud lanksiba lumehe, mi kaiči heid.
Nece tegihe Jamalas, kus Kurbas sündunu mez’ lendli erasid kümnevoččid.
Hän uništi lendandoiš völ laps’aigaspäi.
Hänen ezmäine opendai Valentina Pavlovna sanub, miše kaičeb Sergejan kirjutest, miččes hän jo kümnevoččen prihan kirjuti: ”Tahtoin tehtas lendajaks, leta Kurbaha da bombida kaikid neičukaižid...”.
Siloi niken ei uskond, miše prihan uništuz konz-se tuleb eloho.
Eskai konz hän lopi Viborgas vertol’otan opišton da zavodi leta, ei olend hänel šansoid leta kodiröunale.
Vidlas ilma süta oli amptud sijaline eläi Mihail Jegorovič Sokolov, Sergejan ded.
Necein, hänen vunuk, imi ičeze ezitatoiden napenut da lujas tahtoi lasketa taivhaspäi Ojat’-jogen vihandale randale, kuti kolnuden dedan heng.
90-vozil Sergejan laps’aigan uništuz tuli eloho.
Kerdan hän lendi vertol’otal MI-8 Vologdaspäi Piterihe, löuzi kartas, miše Kurb sijadase nelläskümnes kilometras heišpäi da pakiči komandirad käta matkaspäi.
Oli nece skandaližen istorijan jäl’ghe, konz Moskvas laskihe maha tetab mirus lendai Matias Rusta.
Sikš komandir sanui, miše ei sa vajehtada lendandmatkad, Pöudoiden lendajad voiba sorta heid.
No ekipažan mehišt tugezi Sergejad.
Sergei muga kacui sebranikoiden sil’mihe, miše oli jüged hül’gäita händast.
Tegihe Kurbas čud.
Vertol’ot laskihe läz sildad päliči Ojat’-joges.
Külän eläjad joksiba sennoks, a edel kaikid joksi Sergejan mam, kudamb siloi radoi počtal.
Muga hän tahtoi sebata taivhaspäi laskenus poigad.
Vaiše Sergejan tatale sil päiväl ei ozastund.
Hän radoi edahaižil lamoil i ei kulend eskai vertol’otan judud.
Nel’l’ vot tagaze hän pördihe tagaze kodiröunale elole.
Ičeze akanke kohenzi dedan pertin Maggärves, nügüd’ holdub läžujas mamas, a sulakus praznuiči ičeze 55-vottušt jubilajed.

8.
päiväl sulakud Petroskoin suomalaiž-ugrilaižes školas oli vedetud Lönnrotan lugemižed- tedokonferencii openikoiden täht.
Konferencii vedetas jo 15.
kerdan.
Täl vodel se oli tehtud tetaban tedomehen, fol’kloran keradajan Elias Lönnrotan 215-voččen sündundpäivän kanman.
Necil päiväl suomalaiž-ugrilaine škol oli täuz’ adivoid.
Tänna tuliba lapsed ičeze kazvatajidenke da opendajidenke, tuliba kaik, ked navediba opetas i ked tahtoiba starinoita ičeze völ peniden, no tärktoiden tedoavaidusiden polhe.
Konferencijaha ühtni 37 openikad Petroskoin erazvuiččiš školišpäi.
Ičeze dokladoid ezitiba suomalaiž-ugrilaižen školan, 17.
gimnazijan, 30.
gimnazijan da 29.
školan openikad.
Konferencijan ühtnikad opendasoiš 2-9 klassoiš.
Žurijoukus oliba aspirantad da tedomehed, školiden opendajad, lapsiden päivkodin holetajad, metodistad da lehtmehed.
Konferencijal radoi kuz’ sekcijad.
Kodirandan istorii-sekcijas starinoitihe Karjalan lidnoiden istorijas, Kiži-sares, kodirandan londuses.
Kul’turan bohatuzsekcijas pagištihe Karjalan tradicionaližiš sömižiš, karjalan rahvahan poimetišen, sädoiden, lapsiden vändoiden polhe.
Ezmäižed haškud tedoho-sekcii oli täuz’ todesižid tedoavaidusid.
Ozutesikš, F’odor Ovčinnikov, suomalaižugrilaižen školan nelländen klassan openik todišti, miše Jägi-bab da Süojatar oma läheližed sarnan henged, hö koskuba toine toižehe.
Neciš- žo sekcijas pagištihe Kalevala-eposan sündundan polhe, karjalaižiden ozoitesiden polhe.
Gumanitariližes sekcijas lapsed starinoičiba ičeze avaidusiš keliden alovehes.
Ozutesikš, suomalaižugrilaižen školan kahesanden klassan openik Alijev Metin starinoiči, miše suomalaiž-ugrilaižil da t’urkilaižil kelil oma ühtejiččed pirdad.
Hän ozuti, miše azerbaidžanan kelen da suomen kelen strukturas om äi ühteiččid sändoid.
Lönnrotan lugemižedkonferencii om äipoline.
Konferencii avaidab ičeze uksid kaikile penile tedomehile.
Tägä lapsed ozutaba ičeze tedoavaidusid ei vaiše kelen da literaturan temas.
Muga erased lapsed surel tahtol starinoičiba kudmaižen polhe, eciba pätusid erazvuiččihe küzundoihe – om-ik mašin hüvä vai paha azj, voib-ik olda bumagal toine elo i muga edemba.
No kaik-se äjad dokladad koskiba suomalaižugrilašt temad.
Muga Etnolingvistižed oppindadsekcijan dokladad koskiba suomalaiž-ugrilaižid kelid niiden sidos kul’turaha.
Ozutesikš, Gorohova Jekaterina Suomalaiž-ugrilaižen školan ühesanden klassan openik starinoiči karjalan rahvahan sarnoiden polhe.
Hän sanui: ”Minä lugin karjalaižid sarnoid internetas, ved’ nügüd’ ned om pandud internetha.
Mugažo urokoil mö lugim sarnoid da kändim niid.
Minei oma mel’he sarnad, sikš miše, konz luged sarnad, ka näged, kut ende eli rahvaz, midä mahtoi, voib tedištada rahvahan veroid, uskondad.
Tahtoin jatkta necidä oppindradod edemba-ki”.
Lönnrotan lugemižedkonferencijan kaik ühnikad saiba hüvid arvoid.
Heile lahjoitihe kitändkirjeižid, kaikutte vägesti miččes-se nominacijas.
Ezmäižen sijan sai 29.
školan kudenden klassan openik Raugijanen Nikita.
Hänen dokladan nimi oli ”Rahvaz om minun Kodima”.

Männudel vodel Le Puy-en-Velay-lidnas oli universitetan seminar, miččel minä pagižin N.
Zaicevan Virantanaz-eposan da sen hengiden Airan, Anin da Tal’oin polhe.
Kaikil kundlijoil konferencijal oli sur’ melentartuz’ vepsän eposaha, sikš P.
Presumey, Le Puy-en-Velay-lidnan Guillaume Bude-kul’turjoukun pämez’ kucui mindai necil vodel keväz’kun 10.
päiväl konferencijale ezitamaha vepsän kul’turad, literaturad da kel’t.
Francias, paiči suomalaiž-ugrilaižid tundijoid, niken ei teda, ked oma vepsläižed, niken nikonz ei kulend čomad vepsän kelen muzikad, niken nikonz ei voind sada ihastust vepsän runoiden čomudes…
i minä tahtoin jagatas sil heidenke.
Konferencijan ezmäižes palas oli ”pen’ istorii vepsoiš”: starinoičin kut oli sanutud vepsoiden polhe jo amu, Iordanan hronikoiš (VI voz’-sadal) da venälaižiš hronikoiš i kut A.J.
Šogren, XIX voz-sadal ”löuzi” vepsläižid, i mikš nimiti vepsän kel’t ”suomen kelen sanskritaks”…
jäl’ges sel’genzoitin kut vepsän kirjkel’ om sündunu, starinoičin Šoutjärven etnografižes muzejas, Kodima-lehteses, Kodirandaine-programmas, Elonpu-praznikoiš…
Konferencijan toižes palas oli pen’ vepsän literaturan ezitamine.
Olin valičenu N.
Abramovan, V.
Lebedevan i N.
Zaicevan tekstoid i lugin kändmižid francijan kel’he.
Mö kundlim mugažo Kirjakamari-programman paloid, miččiš G.
Baburova lugeb N.
Abramovan i V.
Lebedevan runoid.
Mö kacuim vepsän man fotoid.
Runoiden čomuz’ koski ristituid.
Äjad sanuiba minei, miše oli erazvuitte vägi i erazvuitte muju neniš tekstoiš.
Kaikile konferencii tuli mel’he, kaikutte oli ilokaz i kaikutte, voib olda, necil öl, uništi vepsläižiš mecoiš da järviš i, voib olda, Ojat’- jogen randoiš…

Openduz: Ezmäižel päiväl sulakud Karjalan opendusen kehitoitandan institutas möst mäni kodikelen olimpiadan regionaline etap, miččel valitihe parahimad rahvahaližiden keliden tundijad.
Kut i kaiken, ezmäi keväz’kus Karjalan školiš mäniba olimpiadad, miše valita parahimid kodikelen openikoid.
Nece oli muga nimitadud municipaline etap.
Municipaližen etapan vägestajad jo ühtniba regionaližehe etapaha da vägestihe kesketi rahvahaližiden keliden tedoiš.
Meiden valdkundas vepsän kel’t opetas nelläs sijas: Petroskoin Suomalaiž-ugrilaižes školas, Šokšun, Šoutjärven da Kalagen keskškoliš.
Täl vodel paiči openikoid neniš nelläs školaspäi olimpiadan regionaližehe etapaha ühtni üks’ priha Vidl-küläspäi.
Kogonaz oplimpiadaha ühtni 73 last.
Nene oma Präžan, Oloncan, Kalevalan, Änižjärven, Medvežegorskan, Kondopogan, Suojärven rajonoiden školiden openikad, mugažo lapsed Petroskoin ümbruzkundaspäi, Piterišpäi da Piterin agjaspäi.
Heiden keskes oliba 4.-5.
da 9-11.-klassoiden openikad.
Olimpiadan vepsän kelel kirjuti ezmäižes gruppas viž last, vanhembiden klassoiden openikad oli ühesa: kuz’ last, kudambad opendasoiš ühesandes klassas da koume last, kudambad opendasoiš ühtendestoštkümnedes klassas.
Olimpiadal lapsile tarbiž oli ozutada kodikelen tedoid paginas da kirjutandas.
Kodvdihe lapsiden tedoid grammatikas, leksikan tedoid, pagin- da kirjutandmahtoid.
Norembiden klassoiden openikoile tarbiž oli eskai lugeda čomin tekstoiden paloid än’heze, miše žurijouk voinuiži kodvda, kut hüvin laps’ ei vaiše el’gendab tekstan jüväd, no mahtab-ki virkta vepsän kelen sanoid.
Žurijoukuihe mülüi keliden opendajid, tedomehid, lehtezmehid.
Vepsänkeližid radoid kodviba Ol’ga Žukova, L’udmila Aleksejeva, Tatjana Gorškova, Maria Filatova, Maria Košeleva da Galina Baburova.
Olimpiadan avaidamine mäni institutan praznikzalas.
Sigä tervehtoittihe olimpiadan ühtnikoid, heiden täht eziniba rahvahaližed karg- da pajokollektivad.
Olimpiadan tegijad tovotiba satusid da ozad openikoile.
Holevad opendajad andoiba ičeze nevondoid.
Sid’ lapsed mäniba märitud honusihe.
Paginad taritud temoile mäniba eriližiš honusiš, kus žurijouk voinuiži kaikes tünudes pagišta kaikuččen openikanke da tehta hänele küzundoid.
Kaik paginad oli kirjutadud diktofonoile.
Kogonaz olimpiadradon kirjutamižele oli anttud koume časud.
Päliči koumes päiväs oli tehtud ühthevedod.
4.
da 5.
openduzvoden openikoiden keskes ezmäižen sijan sai Darja Kirilina Kalagespäi, toižen – Rozalia Lazar Šokšun školaspäi, koumanden – Milana Karpova Kalagen školaspäi.
9.-10.-klassoiden openikoiden keskes vägesti Vladimir Romanov Vidlaspäi, toižen sijan sai Petroskoin Suomalaiž-ugrilaižen školan openik Polina Kononova, koumanden – Jana Naumova Šoutjärvespäi.
11.
– klassoiden openikoiden keskes vägesti kaks’ neičukašt Kalagen školaspäi – Al’ona Mališeva (ezmäine sija), Jelena Medvedeva (toine sija) da üks’ Petroskoin suomalaiž-ugrilaižes školaspäi – Natlia Timbajeva (koumanz’ sija).
Kaik parahimad olimpiadan openikad saiba diplomad da muštlahjad.
Tradicijan mödhe, olimpiadan vägestajad lähteba matkaha Suomehe.
Pidab ližata, miše vägestuz olimpiadas voib abutada openikoile päzundan aigan universitetha.
Kodima-lehtesen radnikad ozateleba openikoidvägestajid da heiden opendajid, toivotaba heile tulijoid satusid openduses da rados.

Harvoin vasttad ristitun, kudambanke rižad ičtaiž, kuti tö olet jo amu läheližed sebranikad, kudambanke ed meleta igän eros, kudambal adivoiš oled kuti kodiš.
Naku mugoižid melid jäti meile vastuz Šoutjärven lapsiden päivkodin holetajanke Ol’ga Kokorinanke.
Mö mänetim Ol’ga Vasiljevnanke kogonaižen päivän: olim hänenke radol da kodiš, joim čajud kagrkürzidenke da kacelim fotoid.
Meil om tulnu läm’ da kodikaz pagin – ozakahas elotes, lapsiš da perehes.
– Ole hüvä, starinoiče, kus oled rodnus?
– Mina olen sündnu Toižeges.
Sigä nügüd’-ki eläb minun mamoi, papad jo amu ei ole eläbad.
Papa oli lujas hüvä mez’.
Milai perehes oli vaiše kaks’ last: poig da tütär – mina.
Mina olen vanhemb.
– Miččed muštlotesed nügüd’ tuleb pähä laps’aigaspäi?
– Mina muštan, konz olim lapsed, meiden kazvatajil oli äi živatoid.
Muštan, miše posadan kaikuččes perehes pidetihe živatoid: oli lehmid, vazoid, sigoid, lambhid, kanoid-ki.
Sömižed stolal oli ičeze.
Mina tähäsai muštan baboin kürzid maidota.
Muštan, kut baboi paštoi niid hilil.
Lujas ned magukahad oliba.
Mina mugažo nügüd’ paštan kürzid, vaiše plital.
– Radad nügüd’ lapsiden päivkodiš.
Amu-ik?
– Mina radan päivkodiš jo 31 vot.
Keväz’kus täudub 31 vot.
Aig jokseb lujas teravas, ei sa sil’mäl čihotada.
Konz zavodin rata oli mugoine mel’, miše en radaškande lapsidenke.
Oli lujas löuläi.
Lapsid oli lujas äi.
No olen hargnus.
Läksin mehele.
Rodin kaks’ last.
Vozil 1990 oli lujas jüged aig, pidi rata, ei sa nikuna lähtta.
Muga i hargnu, radan tähasai.
No lapsed minai oma hüväd, i rad om hüvä.
Nügüd’ om mugoine aig – tegihe parembaks.
– Koumeskümnes vodes, nacein, kazvatid äjid lapsid?
– Nene lapsed, miččed oma minai päivkodiš, hö oma lapsed, kudambiden kazvatajid mina mugažo kacuin.
Mina olen ihastusiš, mise hö jäiba tänna elämaha, radaba tägä i heil oma perehed.
– Om-ik sadikos vepsän kelen urokoid, pagižedik vepsäks lapsidenke?
– Nügüd’ vepsän kelen urokoid vedäb Oles’a Anušenkova.
Kaks’-koume kerdad nedališ hän opendab lapsid vepsän kel’he.
– Midä meletaba sen polhe lapsiden kazvatajad?
Ei-ik ole mugoižid, ked oma vasthapäi?
– Ken-se om ihastusiš, miše oma meil vepsän kelen urokad päivkodiš.
Toižile om üht kaik.
No lapsed voiba pagišta, heid voib opeta.
Mö hüvin radoim Oles’anke männuzil vozil: hän pagiži vepsäks, mina pagižin, lapsed pigai otiba mel’he meiden kelen.
Oli hüvä satuz.
Nügüd’ nene lapsed opendasoiš jo školas.
– Tedad-ik om-ik hot’ üks laps’ vepsläižes Anižröunas, ken pagižeb vepsän kelel perehes, otab kel’t kazvatajilpäi?
– Mina en mušta mugoižid perehid.
Nacein, ei ole.
Minä paksus oleskelen Toižeges.
Minai om äi sebranikoid Šoutarves da Kaleiges.
Tedan, om mugoižid perehid, miččiš molembad – ak da mužik oma vepsläižed.
No hö ei pagiškoi lapsidenke, lapsed ei tekoi vepsän kel’t.
Nece om paha.
En teda, midä voiži tehta.
Mö olem kadotanuded meiden kelen.
No mina lujas tahtoižin, mise rahvaz zavodihe pagišta vepsäks ičeze lapsidenke da vonukoidenke.
Mina iče naprin pagišta ičemoi lapsidenke, konz lapsed oma kodiš vai Skaipan mödhe zvoniba meile.
– Ol’ga Vasiljevna, teil om čoma, vahv pert’, nägen, miše hengen panid sihe.
– Nece pert’ meile anttihe, konz minun mužik Ser’oža radoi sovhozas.
No siš pidi tehta remontad.
Zavodim hilläšti tehta.
Kaik om ičemoi vägil.
Jüged oli aig.
Šoutarven sovhoz saupsihe, živatoid riktihe, mašinoid mödhe.
Hätken mužikad posadas radota oliba.
Hüvä, miše meiden mal oma karjerad.
Nügüd’ rataze.
No rad om lujas jüged.
– Lapsed eläba jo eriži, muga-ik?
– Lapsed kaznuded jo sured.
Eläba edahan.
Poigal L’ošal om ičeze jo pereh.
Hö eläba Suomes.
Žen’a-tütär mugažo eläb Suomes.
Paksus ajelese meidennoks, mö ajelem sinna.
– Miččen mamoin olid?
– Mina voin sanuda, mise olin strogijan maman.
Pidin kädes molembid.
L’ošale dostavalos’.
Hän oli vanhemb.
L’ošale, siks mise hän om priha da völ vanhemb, ka hänele pidi äjan abutada kodid mötö.
Meil oli lehm, pidi äjan kandišta vet.
Veden kandišim jogespäi, a jogi oli mäthan al.
Hered pidi lujas äjan heitta tanhalpäi.
Hän privik neche radoho i zavodi daže tilkaita lehmän.
Žen’a oli tark neičukaine, hän openzi kaik urokad, käveli horha, muzejas oli kodiröunan kružok, hän käveli sinna, mugažo muzikškolha käveli, openzihe akkardional vändmaha.
Hän sportsekcijaha käveli.
Kodiš ei olend aigad hänel midä-se tehta.
Hüvin hän openzihe.
Muga hö oma lujas hüväd lapsed.
– Navediba-ik hö toine tošt?
– Toine tošt lujas navediba.
No konz oliba lapsed lujas toratihe kodiš.
No muštan, konz oli jüged aig i ku kodihe todhe mitte-ni mageduz, ozutesikš šokoladkan, ka L’oša ei sönd üksnäze, varasti, konz sizar tuleb kodihe, mise jagatas hänenke.
– Kut ozaižihe muga, miše poig da tütär eläba nügüd’ Suomes?
– L’oša lujas aigoiš läksi kodišpäi.
Hän läksi Suomehe opendusele.
Žen’a koumandes klassas putui olimpiadale, oti ezmäižen sijan.
Heile lahjoitihe matk Suomehe.
Hän läksi i putui elole Lasse Rantalan pereheze.
Lassel om vepsläižid jurid Šimjärvespäi.
Lasse hüvin tedab kaik vepsläižid sijoid, pagižeb vepsäks, lugeb Kodima-lehtest.
Konz Ženja tuli kodihe, ka voiki, lujas tahtoi tagaze.
Lasse zavodi ajelta meidennoks.
Konz-se Lasse oli adivoiš mijal, hän tariči L’ošale tulda Suomehe opendusele.
L’oša päti ajelta.
– Äjak vot hänele oli siloi?
– Školan jäl’ges hän ajoi Suomehe.
Hänel oli mugoine vahv taba, hot’ oli jüged hänele Suomes, verhal mal, kus ei olend sebranikoid, pidi pagišta verhal kelel.
No kaik-se openzihe, löuzi radon i jäi sinna.
Žen’a mugažo eläb Suomes.
Paksus nähttaze toine toiženke.
Hüväd lapsed minai oma kaznuded.
Lämäs, kodikahas Kokorinoiden pertiš pagin joksi hotkas da kebnas.
Ol’ga Kokorina om hüvä kodin emäg, čoma naine, laskav mamoi da jo baboi-ki.

Suomalaiž-ugrilaižiden literaturoiden associacii jo läz 25 vot tegeb kongressoid, miše kehitoitta literaturižid sidoid suomalaiž-ugrilaižiden rahvahiden keskes.
Männudel kerdal meiden man vepsläižed runoilijad da kirjutajad vastsihe toižiden rahvahiden kirjutajidenke Vengrian kaikid tetabamban Balaton-järven randal.
Uz’ kongress mäneb 23.-26.
elokud Tartu-lidnas Estonian Rahvahaližen muzejan udes pertiš.
Necen kongressan päteman linneb – ”Istorialine tem suomalaiž-ugrilaižiden rahvahiden čomas literaturas”.
Necile keskrahvahaližele literaturižele azjtegole ühtnikoin om jo taritud oigeta meiden man eläjid Viktor Trifojevad da Gul’a Polivanovad.
Kongressan tegijad varastaba da surel tahtol tarkišteleba toižidki kandidatoid.

6.-8.
sulakud Estonias mäni Rahvazkeskeine Mikael’ Agrikolan päivän konferencii.
Jo videnden kerdan Narva-lidnas, mittušt jagab Venämaspäi čoma Narva-jogi vastsihe tedomehed, aspirantad da üläopenikad, kenele om melentartušt suomalaiž-ugrilaine kel’, literatur, istorii da kul’tur.
Kaik, ken koskeb suomalašt-ugrilašt mirud tedab, miše 9.
sulakud praznuitas suomen kelen päiv.
Se ei ole vaiše Elias Lönnrotan sündundpäiv, no i Mikael’ Agrikolan surman päiv.
Nece tutab suomen kelen tedai, Suomen abekirjan tegii da Uden Zavetan suomen kel’he kändai om korktal sijal kaikil suomalaižil da suomalaiž-ugrilaižil kel’tedomehil.
Konferencijale tuli läz nel’l’kümned ühtnikad Venämaspäi, Suomespäi,  Estoniaspäi, Germaniaspäi da Ročinmaspäi, völ 7 ühtnikad oigenzi sihe ičeze muga nimitadud stenddokladad.
Konferencijal oli nel’l’ radkel’t: estonian, venän, anglian da suomen keled.
Kaks’ päiväd azjtegoil radoi 6 sekcijad da mastar’-klassad.
Ezmäine radpäiv zavodihe plenarižel ištundal, miččel eziniba konferencijan pätegii da sekcijoiden moderatorad.
Toižes päivän poles oli toižen sekcijan rad, se oli jagatud völ kahthe: Inkeriman igähižed rahvahad männudel aigal da nügüd’- da Leksikologii, leksikografii da onomastiksekcijaha.
Sigä pagištihe suomalaiž-ugrilaižiden keliden da rahvahiden oloiš da elos, niiden keliden leksikan erigoičusiš da toponimikan polhe.
Oli melentartušt kundelta kut petroskoilaižid Venäman Tedoakademijan Kelen, literaturan da istorijan institutan tedomehid, muga toižiden-ki lidnoiden da maiden ezitajid, ecta da löuta ühthižazjoid da eroid, kundelta küzundoid da vastusid niihe.
Toižel päiväl rad jatkui jo toižiš sekcijoiš, ühten niišpäi oli Suomalaižugrilaižiden rahvahiden kirjkeliden istorii da nügüdläine olo- sekcii, kus pagištihe keliden oloiš, grammatikas da literaturas.
Etnologii da etnolingvistik- sekciijal pagištihe keliden opendamižes, rados, mitte tehtas kelen ozutesiden keradamižen täht da kut se abutab kelen opendamižes.
Suviestonilaižed tedotöd-sekcijan nimi iče pagižeb ezitusiden temoiš, ned oliba estonian kelil.
Aktualižen da melentartuižen oli Suomalaiž-ugrilaižiden keliden perspektivad da revitalizacii, kus pagištihe tärktoiš küzundoiš, miččed koskeba keliden da kul’turan kehitoitandad, kaičendad da rolid nügüdläižes mirus.
Fol’klorižed tradicijad-sekcijas oli kaks’ petroskoilaižiden ezitust, miččed koskeba vepsläižiden da karjalaižiden fol’klorad da sen rolid keliden opendamižes.
Paiči sekcijoid konferencijal radoi kaks’ mastar’ - klassad : Suomalaiž-ugrilaine keramik da Suomen kel’ kut toine- vai Suggestopedian mastar’-klass.
Konferencii jatkui koume päiväd, läz kaik tegend oli Narvan kolledžas, Tartun üläopišton filialas.
Se om uz’, čoma, evropalaine openduzerišt, kus kaik om tehtud hüvän da mugavuden opendusen da aigan mänetandan täht.
Radonpäividen lopus kaikid varasti ilotuzprogramm.
Ezmäižen päivän, konz ühtnikad tuliba Narvaha, heid varasti Inkeirman suomalaižiden Ilokahad sebranikad-horan koncert.
Ehtan adivon oli Tinu Vorms Tartu-lidnaspäi, kudamb vändi vanhoiš puhutuzvändimil.
Toižel päiväl adivoid ihastoiti Estonian rahvahaline mehiden hor Tallinaspäi.
Mugažo konferencijan ühtnikoil oli voimuz kävuda ekskursijale lidnadme, kus starinoitihe lidnan istorijas da ozutadihe kaik lidnan päsijad, tarbiž sanuda, miše Narva-lidnal om bohat da melentartuine istorii, iče lidn om lujas čudokaz.
Konferencii oli tehtud korktal tazol, andoi tedomehile voimusen ezitada ičeze töid, tundištadas da kosketadas toine toiženke, miše vajehtadas mahtištol da idejoil.
Tarbiž sanuda, miše tedokonferencijad ei vaiše andaba voimusid ezitada ičeze radod, no kundelta-ki toižid, levitoitta ičeze tedoümbrust, kulištada küzundoid, miččed voiba abutada tulijal aigal da miččid ei tulgoi pähä iče.

Hän lujas navedib adivoičetada, sikš pertiš kaiken om praznikaline kobu.
Praznikaline il’mišt om Piterin agjan Ladv-küläs.
I ei vaiše sikš, miše rahvaz ei unohta Blahoveščenijad da kaikuččel vodel keradase vanhanno Georgijevskajapühäkodinno, mitte 30-vozil oli saubatud da tehtud klubaks.
Sikš ku necil päiväl om vepsläižen literatutan klassikan mam Maria Aleksejevna Abramova praznuičeb ičeze 85-vottušt jubilejad da ihastusiš vasttab nenid ristituid, kudambad ühtes hänenke muštaba hänen poigad – runoilijad Nikolai Abramovad.
Maria Aleksejevna kaičeb ičeze muštos kaikuttušt elon palad, kaikuttušt tarbhašt hänen täht sanad muga, kut kaiči tatal Aleksei Petrovič Romanoval lahjoitud paikan.
Hän kaičeb mugažo ičeze čomas liphas poimetišid, miččid hänele andoi männuden voz’sadan augotišes hänen mam Aleksandra Timofejevna.
Ei pit’kha pereh eli udes sures pertiš, miččen sauvoi Marian ded P’otr Romanov.
Pereh kükstihe pertišpäi, a siš tehtihe kirjišt.
Kuti rižatihe, miše anastadihe vepsän literaturan ”kätken”.
Völ Maria muštab, kut aigvoččed ristitud topsiba Nikolai Čudotvorcan jumalašt Mäggärves.
Voib olda, sikš poigad sid’ hän nimiti Nikolajaks...
Ved’ Marian taguiči sündui da kazvoi vepsän literaturan tegii, kudamb sädi vepsän runotust siloi, konz iče vepsän rahvaz oli läz unohtadud.
Laps’aigal Mariale ei vaiše vägel tarbiž oli lähtta kodiküläspäi, hän muštab, kut tundmatomad rikojad rikoiba hänen tatad, hän kadoti sidon mamanke, kudambad fašistad veiba Latviaha.
Ladvan brigadir oigenzi händast nenil opakoil vozil jügedoile radoile.
A Maria radoi muga hüvin, miše 16-voččen neiččen oli pauklahjoitud medalil rados, kacmaha sihe, miše oli kulakan tütren.
Hänen mužik mugažo nenil vozil oli pauklahjoitud službal.
Hö eliba ühtes läz pol’ voz’sadad, kuni mužik ei kolend vodel 2012.
Siš aigaspäi mäni jo läz vittoštkümned vot, no nece kibu ei jäta Maria Aleksejevnad.
Se vaiše ližadui uzil mokičusil poigan kolendan jäl’ghe.
Nügüd’ tütär Taisia, vunukad, läheližed da sebranikad holduba hänes.
A sündundpäiväl eskai sijaližed valdmehed tuliba hänennoks, miše ozatelda Maria Aleksejevnad da möst pauklahjoita.
Jubilejanke, meiden armaz Maria Aleksejevna!
Ližagaha sündundpäivan ilo Teile elon väged da energijad.
Elä pit’kha da kaiče ičeiž tervhut, kut kaičed ičeiž rahvahan muštod.

Eli-oli Karjalas unikaline ristit, kudamb kirjuteli sarnoid.
Da ei vaiše zavetnijad sarnoid, a nügüdläižeski elos – i lidnalaižes, i külälaižes.
Pagižen Vasilii Firsovan polhe.
Pidab sanuda, miše oli hän vepsän maspäi – Vologodčinan Vitegran rajonaspäi.
No elo-oza vei händast Petroskoihe, kus hänen sädandrados tedištadihe.
Ved’ zavodi Vasilii kirjutada völ kodimal, kirjuteli lühüdad prozad da starinoid, miččed mülüiba hänen ezmäižihe kirjoihe.
No elädes Petroskoiš hän avaiži ičtaze kut čoma kirjutai.
Hänes tedištadihe kut unikaližes mahtokahas sarnoiden  starinoičijas.
Firsovan elon aigan läksi vaiše üks’ hänen kogomuz neniden sarnoidenke.
I jo hänen edelaigaižen surman jäl’ghe läksi koume kirjad johtutesidenke Vasilii Firsovan polhe da hänen sarnoidenke.
Niid vaumišti Firsovan sebranik taidehpirdai Dmitrii Moskin.
Da völ üks’ kirj – sarnoiden starinoičijan sädandradon oppind-vaumišti tetab kirjutai-filosof Jurii Linnik.
Nacein, koume vot tagaze Karjalan Rahvahaližes kirjištos, sen radnikan da mugažo kirjutajan iniciativan Jana Žemoiteliten taguiči oli tehtud Lugemine-projekt.
Necil projektal, kut toižiš-ki mugoižiš lugemižiš, tekstan lugijad tundištoitaba kundlijoid nügüdläižiden Petroskoin kirjutajiden uziden kirjoidenke.
Vasilii Firsovan sarnoiden mödhe Jana Žemoitelite kirjuti s’urrealistižen draman, andoi sille Om aig kerata kartohkad-nimen.
Siš realine elo om segoitadud fantastižehe.
Necen draman pani lavale projektan aigan Arkadii Samoilov.
Lugijoiden keskes paiči iče Janad oliba kirjišton radikad, muzikmez’ da opendai Igor’ Solovjov, tetab kaikile vepsläižile runoilii da kirjutai Oleg Mošnikov, Kodima-lehtesen radnik Galina Baburova.
Lugemižen jäl’ghe, kut i kaiken, oli mel’vajehteluz.
Pagižiba tetebad Karjalas kirjutajad, lehtmehed, dramaturgad da toižed kundlijad.
Ühthižen mel’pidon mödhe, ezituz läksi čomaks.
Mugažo kundlijad jagoihe johtutesil Vasilii Firsovan polhe.
Sikš kaik se tegihe hüväks ehtaks lahjakahan sarnoiden starinoičijan muštoks.

Tarbhaine vastuz: Karjalan pämehen azjoiden keskaigaine tegii Artur Parfenčikov vastsihe Periodika-paindišton lehtesiden pämehidenke.
– Kel’ om meiden kal’huz’.
Internet-aigal pidab kaita kirjutezkel’t.
Paksus sanutas, miše mö kaik vähemba kirjutam toine toižele kirjeižid.
No harvoin mö otam kirjoid-ki kädehe.
Mö naprim jo lugeda uzištoid Ineternetas.
No pidab muštta lehtesiš-ki.
Tarbiž sündutada lapsiš armastust kirjoihe da kulehtesihe.
Nügüdläižel aigal lehtesed da kirjad nece om pohj rahvahaližen kul’turan kaičendan da kehitoitandan täht, – nenil sanoil Artur Parfenčikov zavodi paginan Periodika-paindišton radnikoidenke.
Nece vastuz mäni 5.
semendkud.
Sil paindišton pätoimitajad ezitiba valdkundan keskaigaižele ohjandale ičeze lehtesid da tegiba hänele küzundoid.
Küzundad oliba erazvuiččed, no päteman paginale oli kodikelen kaičend.
Lehtesiden pätoimitajad pagižiba peniš paukoiš, miše nece azj telustab otta radole toimištoho uzid norid mehid.
Pagištihe möst valdkundaližen statusan andmižes karjalan kelele da sihe sidotud jügedusiš.
Artur Parfenčikov toivoti tarkištelda necidä küzundad da, kut voib, painastada sihe.
Kodima-lehtez küzui keskaigaižel ohjandal kaks’keližuden znamoičendas.
Om-ik se hüvä azj vai se hubin pinastab penikaižen lapsen kazvatamižehe.
Ved’ kaks’keližuz’ om parahim maht kaita meiden kodikelid.
Artur Olegovič sanui, miše tedomehil om erazvuiččid mel’pidoid neche azjaha.
No hänel om äi hüvid ozutesid.
Hänen sebranikoiden keskes om äi rustituid, kudambad oma kaks’keližed laps’aigaspäi.
Artur Parfenčikov iče lopi Petroskoiš 17.
gimnazijan, kus äjil openikoil vanhembad pagižiba erilaižil kelil.
– Kaik nene ristitud oma melekahad, – jatksi hän.
– En teda, painastab-ik hüvin kaks’keližuz’ ristituhu, no, meletan, nimidä hubad se ei tege.
Iče Artur Parfenčikov školas openzi anglian kel’t.
No laps’aigas äjan kulišti suomen kel’t.
Hänen dedal oli pert’ Kirkkojokiš.
Sikš hän mahtab lugeda suomeks, el’gendab paginad i eskai tedab läz tuhad sanad suomen keles.
Kerdan hän ezini Turkus dokladanke suomen kelel.
Suomalaižed čududelihe hänen kelen änetusehe.
Sikš Artur Olegovič om ningošt mel’t, miše nimitte škol ei anda mugošt kodikelen änetust da pohjad, kut pereh.
Paginan lopus Periodika-paindišt lahjoiči Artur Parfenčikovale kalendarin da Pimenovad-kirjan.
Se lujas ihastoiti händast.
Hän sanui, miše tedab äjan tetabas vepsläižes kupcas.
Mugažo hän sanui, miše valkundan planoiš om läheližil aigal endištada Iono-Järveläšt monastirid da tehta läz sidä čoma tahon turistoiden täht.

Karjalan küliden pämehed ei valikoi rahvahal, a pandas radsijale valdmehil.
Neciš problemas jo amu holduba Karjalan rajonoiden administracijad.
Änižröunan eläjile mugažo sanutas, miše pandud posadan pämez’ om paremb, mi valitud rahvahal.
Tahtoiba-ik posadoiden eläjad iče valita pämest vai hökkahtuba, miše posadan pämehen sijale tuliži veraz mez’?
Sen polhe oli letud küzund Kalag’-posadas.
14.
päiväl sulakud Kalag’-posadas oli vedetud sessii, miččes pättihe, kut tulijal aigal linneb valitud Kalagen, Kaskezan da Toižegen pämez’: linnebaik valičused vai pämez’ linneb valitud valdmehil.
Sessijale tuli kuz’ deputatad seičemespäi.
Suimal oli sanutud, miše üks’ deputatoišpäi jäti ičeze valdoiktuded.
Nel’l’ deputatad änesti ustavan vajehtusiš: hö tahtoiba, miše valičusid ei oliži.
Kaks’ deputatad pidätihe, hö ei änestanugoi.
Sessijal oli pättud: ustavaha pidab panda vajehtused, täl vodel pämehen valičusid ei linne.
Kut-žo muga tegihe?
Om-ik se tozi, miše rahvaz ei tahtoi iče valita tulijad pämest?
Kundeltihe-ik rahvahan melid?
Kut mö tedištim, sen polhe pagištihe vaiše Kalag’-posadan eläjidenke.
Nece vastuz oli tehtud Kalagen školas, miččen pämez’ om deputatoiden sovetan predsedatel’.
Vastusele tuliba školan opendajad.
Kahesa mest ei änestand, ühesa hökkähtui heitta valičused.
Kaskezas da Toižeges mugoižid vastusid rahvahanke ei olend tehtud.
Kalagen sessijale kacmata pahaze säha tuli Änižröunan pämez’ Aleksei Lučin.
Hän sanui: ”Minä meletan, miše pandud valdmehil posadan pämest mö voim tarktemba kodvda, mö voim tarkištelda, kut hän radab”.
Ken-žo tuleb pämehen sijale?
Linneb-ik nece mez’ vepsän malpäi vai veraz, tundmatoi mez’?
Sessijal sanutihe, miše posadas linneb tehtud komissii, miččehe tuleba posadan deputatad.
Hö valičeškandeba pämest konkursan pohjal.
Sid’-žo sessijal sanutihe, miše vepsän man posadoiš ei ole vaumišt mest, ”Mö em kazvatanugoi hüväd kandidatad”.
Sessijale tuliba posadoiden aktivižed eläjad.
Jevgenia Fotejeva sanui, miše elo kodiküläs tehtihe jügedaks: ”Meil tal’vel ei kaik fonarid radaba.
Rahvaz varaidab lähtta irdale, varaidab händikahid, kudambad oma sönuded kaik koirad.
Meile, vanhembale pol’vele, om opal kacta, kut meiden kodiposad koleb”.
Jevgenia lendi küzundan hudroiden fateroiden polhe.
Rahvaz ei voi sada uzid fateroid, ei voi kebnas sada mad-ki sauvondan täht.
Äjan pagištihe kividen saskelmižen polhe.
Mašinad kivenke ajeleba lujas paksus, ned murendaba mugaki pahad ted.
Mikš ei sa tehta kožmused valdkunadan da kividen saskelmižen firmoiden keskes?
Aleksei Lučin sel’genzoiti rahvahale: ”Kividen saskelmižen firmad ei makskoi nalogad rajonan da posadoiden b’udžetaha.
Mugoine om zakon.
Koheta ted ei ole dengoid”.
Sessijal pagištihe siš-ki, miše Kaskezas äi vozid ei voigoi tehta ted kaumišton pol’he.
Ten piduz’ om vaiše 600 metrad, no nece te om tärged rahvahale.
Sügüzespäi kezahasai kaumištole ei sa sadas.
Neche da toižihe problemoihe valdmehed ei voinugoi löuta pätusid: ”Ka, mö eläm gol’l’as mas, mö eläm dotacijan sajan regionas...
Okha teiden posadoile putub hüvä ohjandai, kaik linneb hüvä”.
Ken-žo ohjandaškandeb vepsläižid posadoid jo läheližel aigal?
Kaik varaidaba, miše nece linneb veraz mez’, kudambale om üks’ kaik, mitte elo-oza varastab vepsläižid.
No meletades muga kaik varaidaba da oma vaikti.
Om-ik nece meiden vepsän rahvahan taba vai niken ei jo usko, miše midä-se voib vajehtada?
Kaik nece azj sündutab vaiše küzundoid.

Tämbei Šoutjärven da Šoksun školad vastsiba adivoid Petroskoišpäi.
Larisa Smolina da Ol’ga Sobolenko oliba sigä kahten: Larisa – Vepsän kul’tursebran da Karjalan radion polespäi, Ol’ga – Karjalan rahvahaližen politikan ministerstvaspäi.
Hö vaumičiba lapsile čoman programman.
Ezmäks hö tegiba mugoižen akcijan ”Midä minä tedan igähižiden rahvahiden polhe”.
Hö küzuiba, midä znamoičeb termin ”igähine rahvaz”, miččed igähižed rahvahad eläba Karjalas, miččehe kel’kanzaha mülüb vepsän kel’, miččed praznikad tehtas vepsläižiš küliš da m.e.
Heile oli melentartušt mugažo kacta, kut lapsed hüvin tedaba da el’gendaba vepsän kel’t.
Ozutesikš, kut hö voiba käta venän kel’he mugoižid vaihid, kut ”pagišta oc ocha”, ”jumalanlehmäine”, ”vauged uni” da toižid.
Sid’ hö ezitiba openikoile Pagiškam vepsäks!-video-urokad.
Ned läksiba eloho muloi Vepsän kul’tursebran abul da Karjalan Rahvahaližen politikan ministerstvan rahatugel.
Neciš projektas radoi lujas äi ristituid.
Scenarijoid video-urokoile kirjutiba lehtmehed, tedomehed, opendajad da vepsläižed aktivistad.
Sjomkoihe ühtniba vepsläižiden küliden eläjad, heiden lugus oliba openikad Kalagen da Šoutjärven školišpäi.
Täl vodel planoiš om tehta völ viž liža-urokad, sjomkad linneba jo necil kezal.
A jo sügüzel lapsed saba uzid diskoid videourokoidenke.
Vastusen lopus Larisa da Ol’ga ihastoitiba openikoid čomal fil’mal.
Sen tegi kaks’ vot tagaze Moja planetatelekanal.
Sjomkad fil’man täht mäniba Änižröunan vepsläižiš küliš.
Fil’man nimi om ”Vepsläižed, Kändmižen jügedused”.
Fil’mas ozutadas vepsläižed külänikad, vepsän rahvahan uskondveroid, vanh Iona-Jašjärvelaine monastir’ da Uz’ Zavet-kirj.
Vepsän kel’he sen kändi Nina Zaiceva.
Fil’mas voib kacta, kut rahvaz el’gendab Jumalan tekstad ičemoi kelel.
Kaik lapsed oliba hüviš meliš.
Hö lujas tarkas kundliba kaiken, andoiba hüvid vastusid kaikihe küzundoihe i sanuiba, miše möst varastaba vepsläižid aktivistoid ičeze školihe.

28.
päiväl semendkud Venäman pälidnas vedetihe ezmäižen Barencan regionan Sammit, miččen päteman oli tulijan dialogan kehitoitand.
Se ei ole mitte taht dialog, se om dialog Barencan regionan rahvahiden kundaližiden sebroiden da valdmehišton i biznesan ezitajiden keskes.
Azjtegon aigan oliba ozutadud pätegendad da aktualižed igähižiden rahvahiden täht küzundoid, miččed koskeba socialištekonomišt kehitoitandad, rahvahiden elon ladun paremboitust, kul’turan jäl’gestusen, kodikeliden da tradicionaližen eloradon kaičendad.
Sammit vedetihe Barencan regionan Nevondišton Venäman ohjandusen aigan.
Sen vedändan znamoičendas sanui Sergei Lavrov, Venäman Verazmaižiden azjoiden ministr 15:ndel Barencan regionan nevondišton ministroiden sessijal Suomen Oulu-lidnas 14.
redukud vodel 2015.
Johtutam, miše Barencan regionan agjas eläb koume igähišt rahvast: vepsläižed Karjalaspäi, Nencan avtonomižen agjan nencad da saamelaižed, kudambiden ezitajad eläba eskai nelläs mas: Suomes, Venämal, Norvegias da Ročinmal.
Kaikiden neniden rahvahiden ezitajad oma Barencan regionan igähižiden rahvahiden radgruppas.
Radgrupp oli tehtud vodel 1995.
Azjtego zavodihe jo kanman Sammitad Norvegian edustamištos.
Norvegian manedustai da Verazmaižiden azjoiden ministerstvan ezitai ezini adivoiden edes tervhensanoidenke.
Hö toivotiba rahvahiden ezitajile hüväd da satusekast Sammitan mänendad.
Sid’ adivoid ihastoitiba Norvegijan da Kamčatkan sebrad, miččed čomin pajatiba joikuid da kargaižiba rahvahaližid karguid.
28.
päiväl sulakud ühtes Moskvan adivpertišpäi zavodi Sammitan päpala.
Registracijan jäl’ghe mäni azjtegon avaiduz, miččel rahvahiden ezitajad da sammitan tegijad sanuiba tervhensanoid, pagižiba radon satusiš da azjoiš, miččiš holduba.
Zinaida Strogalščikova starinoiči Barecvan regionan polhe da siš, kut se painasti vepsläižihe sen jäl’ghe, konz meiden rahvaz mugažo tegihe sen igähižiden rahvahiden radgruppan ühtnikaks.
Tervhensanoidenke eziniba Valdkundan Duman, Federacijan nevondišton, Verazmaižiden azjoiden ministerstvan ezitajad da RAIPON-sebran ezitajad.
Sammit oli jagatud kahthe palaha.
Ezmäižen palan nimi oli Socialištekonomine kehitoitand.
Sen aigan eziniba radgruppan ezitajad, kudambišpäi vepsläižid eziti Jelizaveta Haritonova.
Hän starinoiči nügüdläižiden tedotehnologijoiden kävutoitandan mahtištol igähižiden rahvahiden keliden, kul’turan kaičendan täht.
Vepsläižiden mahtišt neciš azjas om korktal sijal, se voib abutada toižile-ki rahvahile tugeta ičeze kul’turad.
Toine pala oli tehtud panel’diskussijan formatas.
Jelena Migunova hüvin eziti Karjalan rahvast diskussijal.
Hänen ezituz oli melentartuine da konkretine, se sünduti melentartuižid küzundoid.
Sammitan päpala mäni pigai, no oli tarbhaižen jogahižen ühtnikan täht.
Se andoi voimusen tundištadas toižiden rahvahiden problemoidenke, löuta ühthižed problemoid da jagatas sadud mahtištol.
Sammitan aigan Moskvas oli jo kaks’ tärktad azjtegod Pohjoižen kal’huded-ozuteluz-möndsija, kus jogahižen voden Pohjoižen, Sibirin da Edahaižen päivnouzman igähižed vähäluguižed rahvahad ozuteleba ičeze kul’turad, tradicionališt elomištod, rahvahališt sömišt da radonmahtod, pertiden südäimištod da äi tošt.
Vepsläižed-ki ezitiba sigä ičeze rahvast koumes sijas.
Vepsläine fol’kloran keskusel Vindl-küläspäi oli kaikid suremb ozuteluz.
Šoutjärven vepsläine muzei oli ozutelusel.
Sen radnik L’ubov’ Ivanova ozuti Kaičii-sebran ühtnikoiden käzitöd.
L’udmila Ivanova ičeze openikoidenke Al’ohovšina-küläspäi tegi savesižiden tehmuziden mastar’-klassan.
Sammitan ühtnikoil oli voimuz kävuda čomaha ozutelusehe da tundištadas toižiden rahvahiden kul’turanke.
Mugažo 28.
päiväl sulakud Valdkundan Dumas oli tehtud Igähižiden vähäluguižiden rahvahiden oiktusiden holišt-suim.
Sigä Vepsän kul’tursebran Zinaida Strogal’ščikova pämez’ starinoiči vepsläižiden problemoiš, miččed koskeba pensijoid da školid, kudambid saubatas erasiš Vologdan agjan küliš.
Tahtoidas uskta, miše mugoine sulakun azjtego oli tarbhaižen kaikiden igähižiden rahvahiden täht da pigai tob ičeze hüvid satusid.

Täl vodel Šoutjärven päivkodi praznuiči jubilejan.
Necikš čomaks päiväks päivkodin radnikad da lapsed tegiba hüvän praznikan.
Hö keraziba enččid da nügüdläižid lapsiden kacujid, kucuiba lapsiden vanhembid, sebranikoid da kaks’ časud ihastoitiba adivoid melentartuižel programmal.
Päivkodin istorijaspäi  Avaiži praznikan Šoutjärven školan da päivkodin pämez’ Natalia Bikova da kümnenden klassan openik Arina Žerebcova.
Hö tervehtoitiba adivoid lämil sanoil da toivotiba hüväd mel’t kaikuččele.
A sid’ päivkodin pičuižed lapsed jäl’ghe toine tošt tuliba praznikzalha da keraziba sanoišpäi ozutelusen: ”Sündundpäivänke, armaz päivkodi!”
Šoutjärven päivkodil om tozi znamasine sündundpäiv.
85 vot mäni siš aigaspäi, konz Šoutjärv’-posadas avaitihe ezmäine päivkodi lapsile.
Ustinja Ignatova oli sen ezmäine pämez’.
Vodel 1932 sulakus hän kerazi šoutjärvelaižid lapsid surehe pertihe.
Lapsed ühtes vändiba, söiba, magaziba, käveliba verajale da openzihe kaikuččen päivän homendesespäi ehtkoižehesai.
Voded mäniba, lapsid posadas tegihe enambaks.
Puine kaks’žiruine pert’ tegihe ahthaks.
Päivkodi sirdihe Goristaja-irdale pertihe № 33.
Päivkodin radod azoti Sur’ voin, no jäl’ghe voinad päivkodi möst avaiži verajad lapsile.
Anna Mel’kina oli Šoutjärven päivkodin pämez’ voinan jäl’ges.
Nügüdläižen pämehen toivod Kuverz’ äi pol’vid kazvatiba päivkodin radnikad 85 vodes!
Kuverz’ äi hüväd hö ehtiba antta neniš voziš šoutjärvelaižile lapsile!
Hö openziba lapsid navedimha ičeze kodimad, ičeze armhast röunad, maman kel’t.
L’udmila Sergejeva om Šoutjärven päivkodin nügüdläine ohjandai.
Hän om sündunu Šoutjärven posadas, iče käveli neche päivkodihe, a nügüd’ kaikel südäimel holdub armhas päivkodin elos.
Kut sanui L’udmila Sergejeva, rad päivkodiš om lujas jüged, holev, no sil-žo aigal se om lujas čoma da melentartuine.
L’udmila Valentinovna rindati necidä radod čomaha sarnaha, konz pičuižed lapsed sil’mil tegesoiš surikš radnikoikš, čomikš mamoikš da hüvikš tatoikš.
Praznikal L’udmila Sergejeva ühtes penen prihaiženke Il’ušanke kucui kaikid adivoid sarnaha.
Nece sarn oli Šoutjärven päivkodin elon polhe.
Starin zavodihe sišpäi, miše kerdan mamad tuliba Änižjärven randale ičeze lapsidenke.
Hö homaičiba vedes kuldaižen kalan.
Kala oli sur’ da lujas čoma.
Se küzui mamoil, miš om heiden hol’, midä hö tahtoiba?
Mamad starinoičiba kalale, miše hö lujas holduba ičeze lapsiš, hö tahtoiba ičeze lapsile päivkodid.
Kuldaine kala tegi muga, miše Šoutjärv’-posadas avaitihe päivkodi, a mamoil enamba ei olend holid, kuna jätta ičeze lapsid, kuni hö oma radol.
Enččiden radnikoiden nimed Sarnan Šoutjärven päivkodin polhe lapsed ozutiba lujas hüvin, kuti todesižed artistad.
Hö pajatiba pajoid, lugiba runoid, äjan kargaižiba, vändiba garmonil, pagižiba kut carevnad da carid, ozutiba päivkodin elod erazvuiččil vozil.
Päivkodin radnikad johtutiba enččid lapsiden kazvatajid, päivkodin pämehid.
Polina Polikarpovna L’ovkina, Klavdia Grigorjevna Küršunova, Valentina Mihailovna Zinkovič, Olimpiada Ivanovna Isakova, Nadežda Ivanovna Rählova, Maria Ivanovna Nikonova, Irina Borisovna Gurkina, Valentina Ivanovna Čurkina, Nina Mihailovna Zaharova, Ol’ga Petrovna Maričeva, Marina Georgijevna Bašarova, Svetlana Vladimirovna Lonina, L’udmila Anatoljevna Zarina, Marina Konstantinovna Amelina da toižiden radnikoiden nimed oma lujas znamasižed Šoutjärven päivkodin istorijas.
Polina Polikarpovna L’ovkina hätken radoi Šoutjärven päivkodiš.
Nügüd’ hänele om 92 vot.
Radod lapsidenke hän kaiken johtutab vaiše parahimil sanoil: ”Meil ezmäižil vozil oli vähän bobaižid.
Lapsiden bat’ad da mamad abutiba meile tehta niid ičeze käzil.
Minä openzin lapsid tehmaha ičeze käzil, pil’maha haugoid, ištutamha änikoid, marjoid, jur’kazvmusid.
Minä openzin heid kütkmaha, kastelmaha gr’adoid, tal’vel - huzaidamha suksil, keradamha labidoižil lunt.
Minä openzin lapsid pagižmaha venän kelel, miše školas heile oliži kebnemba opetas.
Ved’ kodiš hö kaik pagižiba vaiše ičemoi kelel.
Miše lapsed oližiba tervhed, minä kezal valoin heid vilul vedel, a tal’vel hosin kasttud alaižil.
Kaik lapsed oliba vahvad, tervhed.
Rad lapsidenke andoi minei äi tervhut, sikš minä elän muga hätken.
Minä lujas navedin lapsid, lujas navedin radod lapsidenke, navedin olda heidenke ühtes, abutada lapsile.”
Armaz opendai Päivkodin radnikad kaiken aigan muštaba lapsid, miččid iče kazvatiba.
A lapsed kaiken johtutaba päivkodin radnikoid, miččed oliba heidenke ühtes, andoiba heile ičeze lämäd, väged da tedoid.
Šoutjärven päivkodin pästnikale Raisa Bogomolovale jäi muštho armaz opendai Polina Polikarpovna L’ovkina.
Raisa Dmitrijevna johtutab: ”Konz minä kävelin sadikoho, siloi Polina Polikarpovna oli nor’ neičukaine.
Hän openzi meid pajatamha, starinoičemaha runoid, kargaidamha, ezitamha praznikoil.
Minä muštan, kut Polina Polikarpovna oti meid pühäpäivikš Mägi-derüunaha.
Mö olim sigä kut pened artistad.
Sveta Jakšina, minä da Tol’a Barancev astuim seičeme kilometrad sinna jaugai.
Polina Polikarpovna kandiši mindai gurbal.
Hän iče oli pen’ kazvol, no lujas vägev neičukaine.
Konz mö tulim Mägele sildannoks, mužikad küzuiba hänel, keda hän toi, kenen lapsed mö olem.
A Polina Polikarpovna kaiken sanui, miše mö olem hänen lapsed, pened artistad.
Sil aigal rahvahal ei olend televizoroid.
Ukod da akad kerazihe klubha.
Mö ozutim heile koncertan: pajatim pajoid, sanuim runoid, kargaižim.
Hö kundliba meid da hloputiba.
Polina Polikarpovna oli lujas tark i laskav opendai.”
Elä hätken, armaz päivkodi!
Raisa Bogomolova muga navedi ičeze ezmäšt opendajad Polina Polikarpovnad, miše iče tegihe lapsiden kacujaks da 49 vot radoi ühtes päivkodiš lidnas.
Praznikal Šoutjärven päivkodin pästnikad lujas äjan johtutiba enččid radnikoid.
Čomad, lämäd sanad nügüdläižile päivkodin radnikoile sanuiba Karjalan rahvahaližen politikan ministerstvan ezitajad, parlamentan ohjandajad, Änižröunan valdmehed, lapsiden vanhembad da toižed adivod.
Šoutjärven päivkodi om lujas vauvaz, čoma, läm’ sija, kuna kaikutte adiv tahtoib pörttas möst ei üht kerdad.
Jubilejanke, Šoutjärven päivkodi i pitkid sinei elon vozid!

Festival’: 22.
päiväl Šoutjärv’-posadan školas oli vedetud jogavozne Pajokeraine-vepsän fol’kloran festival’.
Kaikuččel vodel se keradab kaik enamba vepsläižid lapsiden pajo- da kargsebroid.
Pajod vepsän kelel, vepsläižed kargud, pandud scenale penikaižed vepsläižed sarnad...
Kaik necidä lapsed ozutaba jogavoččel Pajokerainevepsän fol’kloran festivalil.
Täl vodel se oli tehtud jo nelländen kerdan.
Kut männuzil-ki vozil festival’ kerazi äi adivoid vepsän man Änižröunan erazvuiččiš agjoišpäi.
Festivalin ižandan oli Šoutjärven škol.
Vepsän kelen opendai Kristina Srelkovič sanui: ”Täl vodel meil om lujas äi adivoid: Šoutjärvespäi, mugažo Šokšun laps’kodišpäi, muzikaližes školaspäi, augotižškolaspäi, školan videnz’ klass.
Kalagespäi oma ühtnikad.
Nene oma laps’kodi da mugažo augotižškol”.
Scenal pajatadihe da vätihe vändimil, lugetihe vepsläižiden runoilijoiden runoid, vedädihe horovodoid.
Ezitusiden täht oli valitud kaks’ temad: voz’aigad da uskond.
Norembad lapsed vauimičiba kacujile ezitusid kezan da keväden polhe.
Vanhembad lapsed süveniba uskondtemaha: hö ozutiba vepsän rahvahan veroid, ozutesikš, ozutiba uskondan mecižandaha.
Pajokeraine-festival’ om avaitud eskai lujas pičuižile lapsile.
Kaikid norembale festivalin ühtnikale om vaiše nel’l’ vot.
Hän opendase Kalagen lapsiden päivkodiš.
Hänen kacui Julia Aprodu sanui: ”Meiden ezituz om kezan polhe.
Meiden eiztuses neičukaine nägeb unes kezad.
Lapsidenke hö pajataba, vedäba horovodad, no uni lopiše i möst tuleb tal’v.
Meletan, miše mugoižed festivalid, kut Pajokeraine vai Vepsän sarn – nece om ilo lapsile.
Lapsed surel tahtol vaumičesoiš nenikš festivalikš.
Kaikuččel lapsel om hüvä mel’ ”.
Ezitused lapsile vaumičiba heiden opendajad.
Valita runoid, panda karguid, opeta lapsid pajatamha – kaik nece om sur’ opendajiden rad, mitte tehtas tahtol da tuleb südäimespäi.
Jevgenia Mironova, Kalagen školan vepsän kelen opendai sanui: ”Mö otam festivalile lapsid, kudambil om taht da maht hüvin pajatada, starinoita runoid.
Kaikuččel vodel mugoižid lapsid tegese vähemba da vähemba.
Sikš miše lapsed ei kulgoi kodiš necidä kel’t i opendaba kel’t vaiše školas.
Ned lapsed, kudambad oma tägä, ka heiden vanhembad, baboid da dedoid oma ihastusiš, miše lapsed opendaba vepsän kel’t, miše hö mahtaba midä-se sanuda vepsäks.
Iče lapsileki nece om mel’t möto.
No om jüged opeta kel’t, sikš miše hö ei pagiškoi kodiš i pidab kaik tehta školas, klassan urokoil”.
Opendajiden sanoiden mödhe, Pajokeraine-festival’ om tärged azj lapsiden täht.
Lapsed kebnas hökkahtuba ühneda sihe i saba festivalil arvokahid mahtoid.
Ales’a Anušenkova Šoutjärven päivkodin lapsiden kacui starinoiči: ”Lapsed oma hüviš meliš, miše hö voiba ozutada ičeze mahtoid i voiba nägištada toižiden lapsiden ezitusid, kacelta kut hö pajataba, kut hö kargaidaba.
Minai oma penikaižed lapsed.
Heile om vaiše 5-6 vot.
No ei olend jüged vaumita heid praznikaks.
Sikš ku hö hüvin paneba kaiken muštoho”.
Jevgenia Mironova ližazi: ”Minä meletan, miše mugoižed festivalid oma tarbhaižed.
Sikš miše lapsed da vanhembad oma ühtes tägä.
Vanhembad voiba kacta, midä lapsed mahtaba.
Voib olda, heile linneb kebnemba opeta vepsän kel’t, ved’ hö nägeba, miše voib sirtta necidä kel’t”.
Pajokeraine-festival’ ei valičend vägestajid.
Nece ei ole konkurs.
Festivalil om toine, tärged azj – tartutada lapsid vepsän rahvahan kul’turaha da sündutada heiš armastust kodikel’he.

Karjalan da vepsän kirjutuzkelen päivän, mitte praznuitas 20.
sulakud, Karjalan rahvahan sebr jo nelländen kerdan tegi Diktant karjalan kelel-akcijan.
Akcijan pätegendan om rahvahan kirjmahton kodvind.
Karjalan pälidnas akcia mäni Petroskoin universitetas.
Enamba 70 tahtnikad tuli kodvimaha ičeze mahtoid.
Heiden keskes oli opendajid, openikoid, erazvuiččiden sebroiden ühtnikoid, openduz- da kul’turorganizacijoiden radnikoid.
Akcijaha ühtenzoitihe Oloncan, Präžan, Suojärven, Louhen da Kalevalan rajonoiden eläjad.
Kogonaz enamba 350 mest ühtni diktantan kirjutamižehe.
Petroskoiš tekstoid karjalan kelen livvin, Vauktan meren da lüdilalaižel paginal akcijan ühtnikoile lugiba Suomalaiž-ugrilaižen školan opendai Jelena Pankratjeva, karjalan kelen kursiden opendai Nadežda Mičurova da Istorijan, kelen da literaturan institutan radnik Aleksandra Rodionova.
Mugažo akcijaha ühtniba Karjalan Rahvahaližen politikan ministerstvan da Periodika-paindišton radnikad.
Hö kirjutiba diktantad erazvuiččil karjalan kelen paginoil.
Karjalan kelen tundijad kodviba kirjutesid da paniba kaikuččele ühtnikale arvznaman.
Mugažo tekstad paindihe Oma mua-karjalankeližes lehteses, miše kaikutte tahtnik voinuiži kodvda ičeze mahtoid kodikelel.
Pidab sanuda, miše kaks’ vot tagaze mugoine diktant mäni Karelia-telenägudesel vepsän-ki kelel.
No se ei tond surid satusid, tahtnikoid kirjutada diktantad vepsän kelel oli lujas vähä.
Om melentartušt, miše täl vodel vepsläižil-ki sündui taht kodvda ičeze kodikelen tedoid.
Koume Šoutjärven vepsän etnografižen muzejan radnikad ühtni akcijaha.
Vepsän kelen kursiden openikad-ki Petroskoiš kirjutiba diktantad vepsän kelel.
Voib olda, voziden sirttes nece hüvä tradicii vahvištub da kucub enamba ristutuid ičheze.

23.
päiväl sulakud vepsläižed aktivistad Petroskoišpäi Larisa Smolina da Galina Lokkina ühtes karjalaižiden pajosebroidenke, lehtmehidenke da Rahvahaližen politikan ministerstvan radnikoidenke läksiba Oloncan agjaha starinoičemha Vepsän kul’tursebran rados, jäl’gmäižiš projektoiš da vepsän rahvahan elos.
Päiv homendesespäi oli läm’, paštoi päiväine, taivaz oli sinine, sikš mel’ kaikil oli lujas hüvä.
Surehe avtobusaha kerazihe penembad artistad Balakirevan školaspäi, Istokipajanikoiden grupp Petroskoin konservatorijaspäi, Periodika-paindišton radnikad da vepsläižed aktivistad.
Maršrutbumag ozuti, miše dorog karjalaižihe Kovera-, Tuksa- da Kotkojärv’-külihesai linneb pit’k, enamba mi kaks’ časud.
No niken eskai ei homaičend, kut teravas nece aig mäni.
Dorogan aigan meid ihastoitiba čomad pedajištod, laskav päiväine da vaiše tulnu keväz’.
Kovera-külän kul’turkeskuz Ezmäks tulim Kovera-külähä.
Seižutimoiš enččen puižen školanno.
Sid’-žo homaičim mustan muštpachan.
Tedištim, miše voinan aigan sid’ oli lager’, kus pidetihe plenaha putnuzid soldatoid.
Kanman Venäman Suren Voinan vägestusen praznikad oli sur’ ihastuz meile kaikile olda mugoižes sijas!
Sid’ tedištim školan polhe.
Nügüd’ Koveran külän školas ei ole nimittušt openduzprocessad.
Škol om kuti külän kul’turkeskuz.
Külälaižed lapsed tuleba sinna jäl’ghe urokoid opendamhas tehta midä-ni kädel.
Tägä paksus tehtas vastused, praznikad, koncertad, kuna tuleba kaik külän eläjad.
Meiden planan mödhe Kovera-posadaha jäiba penembad artistad Balakirevan školaspäi, vepsläine aktivist Galina Lokkina da Periodika paindišton radnik Natalia Denisova Petroskoišpäi.
Kovera-külän pämehed vastsiba adivoid čajul, hüväl longel da lämil paginoil.
Galina Lokkina starinoiči vastusel vepsän rahvahan polhe.
Hän lugi vepsläižiden runoilijoiden Nikolai Abramovan, Nina Zaicevan, Valentina Lebedevan, Maria Abramovan runoid, pajati čomid vepsläižid pajoid.
Kaik adivod lujas hüvin kundliba hänen starinoid, küzuiba äjan vepsän rahvahan polhe.
Galina Lokkina tedab vepsläižiš kaiken, ved’ hänen jured oma Piterin agjaspäi, Nemž-posadaspäi.
Hän iče om vepsläine, lujas hüvin pagižeb ičemoi kelel.
Jo pit’khä Galina Ivanovna eläb Petroskoiš.
Lidnas hän om čoma abunik Vepsän kul’tursebrale erazvuiččiš projektoiš.
Starinoita vepsän rahvahan elos, holiš da problemoiš Galina Ivanovna voib äjan.
Ved’ ned kaik oma läheližed hänele.
Lujas čoman teatraližen ozutesen tegiba Koveran külänikoile lapsed Balakirevan školaspäi.
Hö kuti todesižed artistad čomiš sädoiš ozutiba besedoid edel svad’bad.
Neičukaižed da prihaižed muga pajatiba pajoid, kargaižiba, vändiba, miše kaik adivod jäiba hüvihe melihe.
Vastusen tegijad kucuiba lapsid völ kerdan tulda heiden posadaha.
Hö lujas kitiba necen kollektivan pämest Ol’ga Gabukovad mugoižes hüväs rados, miččen hän tegeb lapsidenke.
Tuksa-külän vilu elo Toine aktivistoiden grupp Petroskoi-lidnaspäi radoi sused Tuksa-küläs.
Nece külä seižub vähän edahamba Olonec-lidnaspäi i om suremb Koverad.
No kundelmaha koncertad sinna tuli lujas vähän ristituid.
Tuksa-küläs olin minä, neniden sanoiden kirjutai, Istoki-pajosebr Petroskoin konservatorijaspäi, Jevgenia Šustova Karjalan rahvahaližen politikan ministerstvaspäi da Natalia Denisova Periodika-paindišton radnik.
Tuksan pämez’ da kul’turpertin radnikad vastsiba meid kaikid hulal čajul da magedoil pirgoil.
A vot iče kul’turpert’ ei varastand nikeda.
Kul’turpert’ jo äi vozid om lujas pahas olendas.
Pertin südäimes ei ole lämäd.
Pertiš radab vaiše üks’ päč nelläle radhonusele da surele zalale.
Kul’turpert’ oli mugoine vilu, miše olda sigä eskai viž minutad oli lujas jüged.
Kül’miba jaugad, käded, nena i kaik hibj.
Tulnuded artistad pätiba tehta koncertan ani päčinno, penes ahthas radhonuses.
Federaližen zakonan mödhe külälaižiden kul’turpertiden elo nügüd’ om külän pämehen valdas.
Suriden pämehiden fantazijan mödhe, külän pämehile tarbiž kaikuččen voden golläs büdžetaspäi maksta haugoiš, lämoiš, tehta remontad da äi tošt.
No külän pämehil ei ole den’goid necile.
Tuksan kul’turpertin katuz om reiguiš.
Tuksan külän pämez’ kaiken aigan kirjutab valdmehile ičeze problemoiš, a vastha ei sand nimittušt abud.
Kul’turpert’ bumagal om rados, no mi tegese pertin südäimes, tedaba vaiše külän eläjad.
Sikš klubha meiden koncertale tuli läz kaht kümned mest, no hö kaik oliba ihastusiš.
Istoki-pajogrupp Petroskoin konservatorijaspäi om tozi unikaline.
Sen vedäi om etnomuzikolog, muzikant, Karjalan taidehradon arvostadud radnik Svetlana Nikolajeva.
Hän äi vozid opendab üläopenikoid pajatamha karjalaižid pajoid, kargaidamha karjalaižid karguid.
Hän lujas äjan ajeleb üläopenikoidenke karjalaižihe külihe, kirjutab sigä tekstoid, pajoid, kundleb kut niid pajatab karjalan rahvaz, a sid’ opendab üläopenikoid pajatamha rahvahan kartte.
Čomiš sädoiš prihad da neiččed Petroskoin konservatorijaspäi toine toižen jäl’ghe pajatiba pit’kid pajoid, lühüdoid pajoižid, joikuid, ilo- da tuskpajoid.
Hö vändiba vändimil, vediba horovodoid, kargaižiba kadrilid da starinoičiba kaikuččen pajon istorijan polhe.
Koncertprogramman lopus Istoki-pajogrupp ozuti mastar’-klassan Tuksan külän eläjile.
Konz nor’ muzikmez’ zavodi väta garmonil tutabid kaikile motivoid, vanhad babad unohtiba kaikid ičeze kibuid da läksiba kargaidamha.
Praznik tuli kaikuččen ristitun henghe da südäimehe.
Eskai ahtaz honuz lämän päčinke tegihe levedambaks koncertan aigaks.
Lähttes kodihe kaik Tuksakülän adivod seižutihe Periodika-paindišton paličanno da kacuiba tarkas kaiken literaturan, mitte oli todud Petroskoišpäi.
Kotkojärven aktivižed eläjad Jo časus päliči meiden avtobus möst oli udes karjalaižes küläs.
Nügüd’ meid vastsi Kotkojärv’-posad.
Sen kul’turpert’ oli parembas olendas, a külän eläjad oliba aktivižembad enččid.
Zal oli täuz’, rahvaz nagroi, hloputi, kidasti ”Bravo!”
da oti pajanikoid lujas lämäs.
Programman mödhe tägä möst andoiba koncertad lapsed Balakirevan školaspäi da Istoki-pajogrupp Petroskoišpäi.
A sid’ tuli aig pörttas kodihe.
Mö kaik olim väzunuded, no südäimes oli mugoine ilo, miše mö sil päiväl toim äi ihastust külälaižile mehile, ved’ heiden jogapäiväine elo om jügedamb da holevamb, mi lidnalaižiden, no se om melentartuine.
Sur’ spasib Karjalan rahvahaližen politikan ministerstvan radnikoile neciš čomas matkas karjalaižihe külihe.
Se oli tehtud Suomalaiž-ugrilaižen norišton festivalin aigan, mitte pidetas kanman Karjalan vadkundan 97-vottušt sündundpäiväd.

Meiden Šoutjärven školha vilukus oli anttud uded kirjad.
Minä, kut vepsän kelen opendai, jo olen tednu, miše nene kirjad oma.
No openikole 10.-11.klassoišpäi oli lujas melentartušt tedištada niiš.
Heil oli äi küzundoid, sikš pätin, miše tarbiž tundištoitta openikoid uziden kirjoideke.
Üks’ niišpäi om ”Virantanaz”.
Sen painusen päerigoičuz om siš, miše se om nelläl kelel – suomen, estin, vepsän da venän kelil.
Meile openikoidenke ozastui olda urokoil Kalevalan mödhe Šoutjärven etnografižes muzejas.
Sigä mugažo tehtihe pen’t rindatust Virantanaz-eposanke.
Lapsed oliba jo tedištanuded Kalevalad, no Virantanaz-kirjan polhe hö kuliba ezmäižen kerdan.
Sikš mö pätim lugeda necen kirjan vepsän kelen urokoil.
Mugažo, miše urokad oližiba melentartuižembad, mö otim vepsän radion efirad.
Sigä-ki lugetihe Virantanast.
Päliči koumes urokas i kahtes koditös kirjad oli jo lugetud.
Mö zavodim jagatas ičemoi mel’pidoil.
Openikad oliba sures ihastuses.
Naku nene oma heiden Virantanhan arvostelused:  Lilia Danceva, 10.
klassan openik Virantanaz-kirj om minei mel’he.
Se vähäižen johtuti minei Kalevalad, sen hengid.
Ozutesikš, Aira koskub Ainoho.
Kirj lugetas kebnašti, ühtel hengitusel.
Arina Žerebcova, 10.
klassan openik Ei amu mö klassanke lugim Nina Zaicevan Virantanaz-kirjan.
Nece kirj om paindud ei amu.
Sidä ani kebn lugeda i se om kätud nelläha kel’he.
Kirj starinoičeb Viran kanzan polhe, mectusen, armastusen da veroiden polhe.
Kirj om lujas hüva da melentartuine.
Sišpäi voib tedištada äi tedoid vepsläižen kul’turan polhe.
Vepsläižid jäi vähän, no heiden kul’tur da kel’ kaičese kirjoiš, runoiš, pajoiš da neciš eposas.
Minä meletan, miše nece kirj om arvoine kirjlaukoiden paličoiden täht.
Karina Safonova, 11.
klassan openik Minä olen tundištanus Virantanaz-eposanke vepsän kelen urokoil.
Necen kirjutesen tegii starinoičeb vepsän rahvahan elos, veroiš i kul’turas.
Minei om mel’he Virantaz-epos, sikš miše sigä om äi vepsän kul’turan erigoičusid: veroid, puhegid, pajoid, voikuid.
Sigä ozutadas vepsän mehen taba.
Sen pähenged oma Vir, kudamb tegi ičeze tanhan, Viran ak – Aira, da toižed henged – Anni, Talli, Vallöi-paimen.
Minun melen mödhe, nece kirj om lujas kebn lugemižen täht.
Minä meletan, miše kaikuččele mehele, kudambale om melentartušt vepsän kel’ da kul’tur, pidab lugeda necidä eposad.
Hänele linneb lujas melentartušt putta vepsän rahvahan miruhu.
Jevgenia Razumova, 11.
klassan openik Minei tuli mel’he vepsläine Virantanaz-epos, i sen lugemižen jäl’ghe minun henghe jäi hüvä tundmuz.
Minun melen mödhe, nece kirj linneb melentartuižen kaiken mehiden täht.
Virantanaz tundištoitab ičeze lugijad vepsän kul’turanke, tradicijoidenke da veroidenke.
Minä meletan, miše jogahižele mehele pidab lugeda se, miše olda läheližemba vepsän kul’turannoks.
Vladimir Kikinčuk, 10.
klassan openik Minei tuli mel’he Virantanaz-epos.
Neciš kirjas starinoitas Vir-pähengen elon istorijas, hänen kanzas, sigä om vepsän veroid, miččiden mödhe elitihe hänen tanhal.
Oli lujas melentartušt lugeda – minä kaikile nevon necidä kirjad.

Sulakun 20.
päiväl Petroskoin päivkodiš №120 mäni sur’ fol’kloran praznik.
Praznikan nimi oli Rahvahaližed besedad.
Besedad keraziba lapsid Petroskoin nelläs openduzsijaspäi: päivkodišpäi №120, 127, 103 da školaspäi № 35.
Kaik ned openduzsijad oma Perevalkan rajonas.
Praznik mäni lujas čomin.
Vanhembad lapsed da heiden opendajad ozutiba erazvuiččiden rahvahiden veroid, tradicijoid, sobid, pajoid da karguid.
Neniden rahvahiden keskes oliba karjalaižed, vepsläižed, pomorad, nencad, saamelaižed, komilaižed da venänikad.
Voib sanuda, miše kaik nened rahvahad eläba Venäman Pohjoiž-päivlaskman poles.
Tehta mugoižid vastusid päivkodin opendajad zavodiba vodel 2004.
Kaikuččen voden hö starinoičeba lapsile, miččed lidnad, agjad da rahvahad oma Venämal.
Hö tundištoitaba lapsid erazvuiččiden rahvahidenke, sanuba heiden tradicijoiden da kul’turan polhe.
Hö opendaba navedimha lapsid ičeze kodimad.
Mugoižel surel festivalil, mitte oli tehtud Petroskoin päivkodiš № 120, lapsed ozutiba kaikid ičeze tedoid Venäman igähižiden rahvahiden polhe.
Hö ičeze sil’mil nägištiba, mitte čoma da bohat om heiden kodima.

Naku udes mäni voz’.
Petroskoiš möst mäni Voden kirj-konkurs, miččel valitihe männuden voden parahimad kirjad vides nominacijas.
Pauklahjoičend mäni Karjalan Rahvahaližes kirjištos.
Edel konkursan ühthevedoid Karjalan pälidnas tehtihe kirjoiden ozuteluz, miše kaikutte tahtnik voinuiži tundištadas kirjoidenke da änestada parahimas.
Sid’ žurijouk valiči konkursan laureatoid da vägestajid.
Žurijoukuhu mülüi paindištradon da poligrafijan tundijoid, kirjmöndan radnikoid, taidehpirdajid, kirjutajid, lehtezmehid, kirjištoiden radnikoid.
Arvostadihe kirjad paindišton ladus, čomenzoituses, melentartuižes da čomas südäimištos.
Kogonaz 2016.
vodel Karjalas oli paindud 548 kirjad da brošürad, niiden keskes om karjalaižiden kirjutajiden čomaliteratur da kodiröunan oppindkirjoid, kirjoid lapsile, openduz-da tedoliteratur.
Kut kaiken-ki Periodikapaindišt ühtni neche konkursaha, sen kirjad vägestiba kahtes nominacijas: ”Parahim kirj lapsile da norištole” – Veniamin Slepkovan ”Šokoladman endevanh legend prihas, mitte ei navedind söda šokoladad”, ”Parahim kirj karjalan, vepsän da suomen kelel” – ”Sur’ karjala-venälaine vajehnik (karjalan kelen livvin pagin)” da ”Venä-karjalaine vajehnik (karjalan kelen Vauktan meren pagin)”.
Voden kirjaks oli nimitadud Marat Tarasovan da Jurii Šleikinan ”Veran poig: Robert Roždestvenskii da Karjala”, mitte vägesti mugažo Parahim čomaliteraturan kirj-nominacijas.

Männudel nedalil oli Karjalan vadkundan päiv.
Viž vot tagaze se oli pättud praznuita erazvuiččiš valdkundan lidnoiš.
Praznikan ”ižandan” jo oliba Präža, Kondopoga, Sortavala da Kostomukša.
Täl vodel praznik mäni Oloncas – čomas, endevanhas lidnas.
Hüvä sä lujas ihastoiti praznikan adivoid.
Rahvaz om jo väznu vihmakahas kezaspäi.
Päiväine lahjoiči ristituile hüväd mel’t ani homendesespäi.
Oloncaha Karjalan valdkundan päiväle tuldhe ei vaiše susedlidnoišpäi, oliba ristitud Arhangel’skaspäi, Piterišpäi, eskai Barnaulaspäi.
Kenen-se täht Olonec om kodima, ken-se muite navedib matkata da kacta meiden suren man erazvuiččid melentartuižid sijoid.
Praznikan programm oli eripoline.
Kaikutte voi löuta midäse melentartušt ičeze täht: kundelta muzikad, kargaita, ühtneda erazvuiččihe mastar’-klassoihe, mujada rahvahališt sömäd, panda päle rahvahaližid sädoid, väta rahvahan vändoihe, kundelta tedomehiden lekcijoid lidnan istorijas.
Oloncan keskuses oliba mastariden möndsijad.
Sigä voi ladida tehta astjoid savespäi vai kacta sepän radod.
Meiden Periodika-paindišt da Karjalan rahvahaline kirjišt ozutiba kirjoid rahvahaližil kelil, karjalaižiš kirjutajiš, runoilijoiš da Karjalan lidnoiden istorijas.
Čičiliušku-tätüteatr ozuti karjalankeližen spektakl’an Koiriden Kalevalas.
Oloncan kul’turpertiš oli tehtud ozuteluz, miččel kaikutte Karjalan region ozuti ičtaze.
Kense toi sömišt da jomišt (pirgoid, kalad, marjkeitosid da koivvet), ken-se ozuti, mittušt kived sadas heiden sijoiš.
Ozutesikš, Kalevalan agj toi tervehtoituzpačakod.
Sel’genzoitihe, miše Kalevalan mas om sija, kus voib sada tarbhašt tervhuden täht pačakod.
Kaikuččele regionale om midä ozutada adivoile.
Sigä-žo, kul’turpertiš, oli ezitadud uz’ monet, miččel om kuvatud  Oloneclidn.
Sen tiraž om viž millionad.
Pigai kaikutte voib löuta se ičeze kukros.
Praznikan aigan mäni Karjalan norišt- suomalaiž-ugrilaižen noriden mehiden festival’.
Sil pauklahjoitihe norid mehid, kudambad vägestiba viktorinas vepsän, karjalan da suomen rahvahiden da keliden tedoiš.
Viktorinaha vepsän rahvahan polhe ühtni 18 mest.
Vägestajaks tegihe Petroskoin universitetan üläopenik Darja Hil’.
Lopihe festival’ koncertal.
Sil eziniba tetabad Karjalan karg- da pajokollektivad, mugoižed kut, ”Toive”, ”Karjala”, ”Noid”, ”Sattuma”, ”Skylark”.
Oli niiden keskes nor’ kollektiv, mitte sündui vaiše voz’ tagaze.
Sen nimi om ”Kajahuš”.
Kollektivan ohjandajad oma nored neiččed – Jana Lorvi da Aleksandra Solovjova.
Om hüvä, miše norištos eläb melentartuz’ rahvahan kul’turaha.
Festivalil voi nähta äi lahjakahid norid mehid.
Praznikan tegijoil oli taht ozutada, miše Karjalan eläjile om mil ülendadas, miše meil om bohat ma da čoma rahvaz, a päazjan – meil om mahtokaz melekaz norišt, miččespäi rippub valdkundan tulii aig.
Toižel kerdal Karjalan valdkundan päiv mäneb Belomorskas, sid’ – Medvežjegorskas da Petroskoiš.

Muzejoiden ö – toižiden täht om voimuz kävuda kacmaha da tedištamha midä-se melentartušt, toižiden täht – voimuz vaumištada da ozutada necidä melentartušt ristituile.
Täl vodel Karjalan Rahvahaline muzei äjiden melentartuižiden azjtegoiden keskes tarjoiči kacujile kacta ezitusen vepsän kelel.
Vepsläine tem libuti Karjalan muzikantan Andrei Ijudinan henged.
Hänen da muzejan varapämehen Denis Kuznecovan taguiči oli ozutadud nece ezituz.
Andrei Ijudinan jured oma Kaskezaspäi.
Hän paksus ajeleb kodikülähä lebaidamhas kezal.
Vepsläine tem om läheline hänele.
Voden hän kirjuti muzikaližen al’boman da andoi sille nimen – ”Mechine”.
Al’bomas oma toižed-ki londusehe sidotud temad – ”Kalanik”, ”Vihmakaz”, ”Tähthad”...
Kogonaz om ühesa trekad.
Denis Kuznecov tarjoiči ezitada uz’ Andrejan al’bomad muzejoiden öl täl vodel.
Oli taht čomitada al’boman prezentacijad völ mil-se.
Sid’ oli pättud ühtenzoitta ezitushe muzik, vido, tekst da karg.
Ezitust vaumiči nel’l’ mest.
Kargaidamha oli kuctud Maria Valejeva.
Čomitamha ezitust videol tartui Maria Filatova.
Tekstan prezentacijan täht vaumišti Galina Baburova.
Ezitusen pohjaze ottihe vepsläine legend mirun augotišes da Virantanhan Anni-starin.
Legend starinoičeb siš, kuspäi ozutihe mirus paganad olijad vai, kut niid nimitaba vepsläižed, ”ižandad”.
Anni-pala starinoičeb neiččes, kudamb kerdan segoi mecha da vastsi sigä mechižen.
Mechine tarjoiči neiččele tehtas hänen akaks.
Ezitusen ühtnikad äjan meletiba idejas, mittušt mel’t panda sihe.
Mitte om mechine?
Om-ik se todesižes elos?
Midä linneb, ku vasttad händast mecas?
Ezituses nügüdläine elo oli ühtenzoittud enččehe.
Siš realine mir oli sidotud meletadud miruhu.
Kargnik Maria Valejeva improvizirui ani laval.
Hänel om jo mugoine mahtišt ningoižes kargstil’as.
Hän napri rižada hengel da eläda Annin elod.
Videon täht oli valitud melentartuižed da čomad kuvad vepsläižiden todesižes elospäi.
Mechine-ezituz oli ozutadud ani möhä, läz muzejoiden ön lopus.
Kacmata sihe, ezitusele tuli rahvast.
Kacujiden enambišt ei tedand vepsän kel’t, no kaik-se ezituz vepsläižes kul’turas sünduti heiš melentartust.
Maria Košeleva: ”Konz mindai kuctihe kacmaha ”Mechine”-ezitust, minä äkkid pätin, miše lujas tahtoin kävuda sihe.
Ved’ nece oli ezmäine mugoine azjtego meiden lidnas vepsän kelel da vepsläižiš.
Tarbiž sanuda, miše se oli tehtud hüvin..
Muzik, sanad, kargud...
Oli mugoine tundmuz, miše kaik kacujad iče mugažo ühtniba vepsän mirun tegemižehe.
Minä en eskai meletand minse polhe, minä vaiše upsin neche noidasižehe il’maha da olin sigä.
Kuti olin mecas, kundlin čomad muzikad da noidasišt, čudokast än’t, kacuin uzid melentartuižid kuvid vepsläižiden elospäi.
Tahtoin sanuda, miše ezitusen tegijoile om lähen vepsläine kaceg miruhu, vepsläižiden tundmused.
Tahtoin sanuda spasibod tegijoile.
Toivon, miše siš kaik ei lopte, a nece oli vaiše augotiž”.
M.
Oblakov: ”Vanhad ristitud sanuba, miše nügüd’ macas ei voi vastatas mechiženke.
Kut-žo ende ristitud tunziba händast?
Kenehe se koskub?
Ristituhu vai kazvmusehe?
Babukaha vai hämähoukun verkoho?
Midä voi tunduda ristit, kudamb nägišti mechižen?
Necil ezitusel kaik oli kuti kožmuses – muzik, video, tekst, figur mustiš sobiš.
No oli toine-ki pol’, toine element, mitte, meletan, oli-ki ”mechižen”.
Sen likundad ei olnugoi pojavad karguhu.
”Mechine” eli neciš-žo mirus, no ei olend kožmuses necen mirunke.
Kacta hänen päle oli melentartušt, no jüged.
”Kargnik” mahtoi eläda mechižen hibjas.
Äjad kundliba starinoid mechižes, lugiba siš kirjoiš, a necil öl kacujad eskai nägištiba sen Rahvahaližes muzejas”.
Iče ühtnikad völ ei voigoi arvostada ozutadud.
Heile om kebnemba löuta ”vigoid” ičeze rados.
Midäse hö tahtoižiba vajehtada vähäižen, midä-se ližata ezitushe, midä-se heitta sišpäi.
Ku linneb voimuz udes keratas da rata ezituses, ka se linneb ozutadud Šoutjärven vepsläižen etnografižen muzejan jubilejan praznuičendan aigan necen voden sügüzel.
Tarbiž sanuda, miše Nina Zaicevan Virantanaz paksus kävutoittas erazvuiččiden ezitusiden täht.
Se om mel’he lapsile da aigvoččile ristituile.
Toivom, miše ezituz sab jatktandan, voib olda, miččes-se toižes vajehtadud formatas sidä voiba nägištada vepsläižiden küliden eläjad-ki.

Karjalan Rahvahaližes muzejas semendkun lopus oli avaitud ”Naida – om kuti udes sünduda.
Karjalan saiverod” («Жениться, что заново родиться.
Свадебная обрядность Карелии»)-ozuteluz.
Nügüdläižes mirus ristituil oma erazvuiččed kaceged sajaha (svad’baha).
Erased jagaba ičeze elod – ”edel sajad” da ”sajan jäl’ghe”, erased johtutaba sajas, kut kaikid parahimas päiväs elos, kense muštab, kut vaumičihe necikš tarbhaižeks da znamasižeks päiväks.
Kaik paksumba nored mehed eläba ühtes vändmata sajid, ei vahvištagoi ičeze tundmused da statusad azjbumagoil.
Nügüd’ om lujas äi mamoid-üksjäižid.
Muzejan pämehen Mihail Gol’denbergan sanoiden mödhe, globalizacijan aigan mö kadotim midä-se lujas tarbhašt.
Nügüd’ perehes nägub kaik ühthižkundan vastkarižid problemoid.
Muzejan radnikad tahtoiba istorialižil azjbumagoil da kaluil ozutada nügüdläižile ristituile, miše endevanhad verod oliba tarbhaižed, ned ozutiba sajan znamoičendad ristitun elos.
Sai oli kuti uz’ ristitun elon etap.
Sen taguiči sündui pereh.
Ozutelusen avaidamine zavodihe ”Kajahuš”-etnokollektivan ezitusel.
Kollektivan ohjandajad oma nored neiččed – Jana Lorvi da Aleksandra Solovjova.
Kollektivan ühtnikad ozutiba, kut XIX-voz’sadal nored kerazihe besedoile.
Mugažo oli ozutadud erazvuiččid veroid: kasoiden riškotand, kozičend.
Ozutelusen pämez’, Karjalan Rahvahaližen muzejan radnik Tatjana Berdaševa starinoiči sajan peittradicijoiš.
Ozutelusen pähenged oma ženih da nevest, noid, voikai da nored neiččed.
”Sikš ku ende rahvaz uskoi erazvuiččihe primetoihe, meil oli taht ozutada magižiden ritualoiden znamoičendad.
Sil aigal tobjimalaižel kalul voi olda noidasine vägi.
Ozutesikš, kirvez vai kunut noidan kädes oli abunikan prizoraspäi”, – starinoičeb Tatjana Berdaševa.
Ozutelusel om ezitatud Rahvahaližen muzejan keradamišton unikaližid kaluid: noididen kaičimid da amuletoid, tradicionaližid sädoid, poimdud käzipaikoid.
Karjalan Rahvahaline arhiv ozutelusen täht valiči karjalaižiden sajiden da besedoiden fotoid, miččid XX-voz’sadan 30.-vozil tegi tetab karjalaine tedomez’ da kirjutai Aleksandr Linevskii.
Ozutelusen tarbhaine pol’ om nimes – ”Karjalan saiverod”.
XIX-XXvoz’sadoil Karjalas eliba paiči karjalaižid vepsläižed, venälaižed.
Kaikuččel rahvahal oli ičeze tradicijoid da veroid.
No ozuteluz ei ole jagatud paloihe.
Sil om ezitadud rahvahiden ühthižid polid, se, midä arvosti kaikutte rahvaz da midä sirdi ühtes pol’vespäi toižehe.
Perehen udessündutamižen problem om tarbhaine, a rahvahiden tradicijoiden, veroiden (niiden lugus saiveroiden-ki) udessündutamine om aktualine.
Miše ”säta” perehen, pidab el’geta, miše se om vastusenpidäi da lujas tarbhaine azj, kaikid tarbhaižemb azj elos.
Ozuteluz radaškandeb 15.
päivähasai redukud.

Kodima-lehtesehe mö jo panim Mihail Vas’kovan runoid da starinoičim hänen polhe.
Mihail eläb Moskvas, no hänel om vepsläižed jured.
Professijan mödhe Mihail om voinmez’.
Hän om polkovnik.
Hügüd’ Mihail om lebul.
No mugažo hänel om toine-ki openduz.
Mihail Vas’kov lopi Moskvan valdkundaližen verhiden keliden universitetan.
Hän kändab suomalaižugrilaižid runoilijoiden töid.
Ei amu Mihail zavodi johtutada ičeze kodikel’t-ki.
Täl vodel hänel läksi jo nellänz’ runoiden kogomuz, miččen nimi om ”Ugrilaižsuomalaižed poimitišed”.
Sihe mülüiba Mihail Vas’kovan kändmižed.
Niiden keskes oma meiden vepsläižiden runoilijoiden Nikolai Abramovan, Nina Zaicevan, Alevtina Andrejevan, Mihail Bašninan kändmižed-ki.
Ei amu Internetas Wikipedia-kogomirun enciklopedijaha oli pandud kirjutez runoilijas da kändajas Mihail Vas’kovas.
Ku teil om taht tundištadas hänenke paremba, ka olgat hüväd, lugekat da kackat!

Kaikuččen voden, kezakus Petroskoin universitet avaidab ičeze verajid školiden openikoile, kudambad opendaba suomen, karjalan da vepsän kelid.
Midä lapsed voiba nägištada universitetas da miččid tedoid hö saškandeba?
Etnolager’ – muga nimitadas kezaližed kursad vanhembiden klassoiden openikoiden täht.
Lagerin tegii om Petroskoin universitetan Baltian meren suomalaižiden keliden kafedr.
Opendamhas lagerihe tuliba lapsed Karjalan erazvuiččiš agjoišpäi: Medvežjegorskan rajonaspäi, Kondopogaspäi, Vieljärvespäi, Kalevalaspäi, Änižröunaspäi da Petroskoišpäi.
Täl vodel lager’ kerazi 25 last.
Heiden keskes oma suvi- da pohjoižkarjalaižed, suomalaižed da vepsläižed.
Vepsläižes gruppas täl vodel openzihe nel’l’ neičukašt.
Hö tuliba Änižröunan vepsläižiš külišpäi: Kalagespäi, Šoutjärvespäi da Toižegespäi.
Openikoiden täht oli vaumitud melentartuine programm.
Kaikutte päiv oli täuz’ erazvuiččid azjtegoid.
Jogahižen päivän ezmäižes palas lapsed openzihe universitetas.
Heiden täht tehtihe lekcijoid, miččid lugiba universitetan opendajad da Karjalan Tedokeskusen tedomehed.
Lapsile starinoitihe Karjalan rahvahiden polhe, istorijas, kul’turas da literaturas.
Mugažo lapsed kävuiba kel’urokoile.
Niil lagerin openikad openziba kel’t da saiba tedoid ičeze rahvahan kul’turas.
Täl vodel uroikoiden üthižtemaks oli valitud karjalan igähižiden rahvahiden tradicionaližed praznikad.
Urokoil lapsed lugiba tekstoid praznikoiden polhe, paniba muštho uzid sanoid, tegiba harjoitusid da vändiba.
Openduzpalan ližaks lapsiden täht oli vaumitud erazvuiččed azjtegod, vändod da vastused.
Lapsed kävuiba Petroskoin tegeližuden istorijan muzejaha, Petroskoin üläopišton tedomuzejaha, Karjalan rahvahaližehe muzejaha.
Openikad oliba erzvuiččil mastar’-klassoil, vändiba Küükkä-karjalaižehe vändho, vastsihe universitetan üläopenikoidenke.
Etnolagerin jäl’gmäižel päiväl openikad ozutiba sadud tedoiden satust.
Hö vaumičiba todesižen praznikan, kus ezitiba toine toižile da opendajile pandud scenale starinoid endevanhas elos, ozutiba prezentacijoid da pirttud kuvid.
Kezaline etnolager’ om hüvä voimuz lapsiden täht nähta ičeze sil’mil Petroskoi-lidnad, sen elod, tedištada openduses universitetas.
Se om hüvä azj openikoile, ved’ hö pigai lopiba školan i heile pidab valita tulijad professijad da opendusen sijad.
Etnolagerin tegijad toivoba, miše etnolager’ abutab heile tehta oiktan elovaličusen.

VENUJAN KIVEN ALLE VEZI EI JOKSE Karjalan valkundas mäni sur’ kaks’päiväine seminarpraktikum ”Igähižiden rahvahiden oiktusiden zakonoidentegend.
Todenzoitusen praktik da ühthižtön perspektivad”.
Seminar oli tehtud Barencan ühthižtön aigan da, tarbiž sanuda, miše nece oli ezmäine azjtego mugoižel korktudel.
Pätegijoin oliba Vepsän kul’tursebr da Karjalan Rahvahaližen politikan ministerstv.
Seminaraha ühtni läz 70 ristitud kut Karjalaspäi, muga toižiš-ki regionoišpäi, eskai Suomespäi-ki.
Nene oma tedomehed, erazvuiččiden sebroiden da valdmehišton ezitajad Jakutia- da Komivaldkundoišpäi, Murmanskan, Vologdan da Piterin agjoišpäi.
Seminaran ezmäine päiv jagoi kahthe palaha: plenarine ištund Igähižiden rahvahiden oiktusiden mödhe da diskussii ”Barencan regionan ühthižrad”, miččen moderatoran oli Suomalaižugrilažiden rahvahiden konsul’tativižen komitetan pämez’ Tatjana Klejerova.
Tägä pagištihe Ezmäižen Barencan regionan rahvahiden sammitan küzundoiš.
Igähižiden rahvahiden tugikeskusen ühtnik Aleksei Cikarev starinoiči, mikš karjalaižed ei olgoi Barencan regionan radgruppas da sanui, miše hö tegeba kaiken, miše putta sihe.
Jelizaveta Haritonova starinoiči sammitan polhe, sen satusiš da pätusiš.
Tervhensanoidenke ezini Rahvahaližen politikan ministr Andrei Manin.
Hän sanui, miše nece seminar levigandeb rahvahiden ühthižtöd da linneb satusekahan.
Sid’ tervehtoiti adivoid Verazmaiden azjoiden ministerstvan Karjalan ezitajan varapämez’ Daniel’ Marcenjuk.
Zinaida Strogalščikova starinoiči vepsän kul’tursebran rados edel Karjalan jubilejad.
Tervhensanoi-den jäl’ghe oli plenarine ištund.
Sil pagištihe problemoiš, kudambad koskeba vähäluguižiden igähižiden rahvahiden Venäman da keskmäšt zakonantegendad.
Tägä eziniba tedomehed da valdkundan ezitajad.
Natalja Novikova oli sen palan moderatoran, hän mugažo starinoiči etnologižen ekspertizan polhe, miččes holduba nügüd’ äjäd igähižed rahvahad.
Hän starinoiči jügedusiš, miččed om sidotud sihe.
Mihail Todišev hüvin starinoiči zakonantegendoiš da sen polhe, miše neciš azjas om lujas äi problemoid meiden valdkundas.
Händast tugezi jurist Moskvan korktan ekonomikan školan Vladimir Kr’ažkov.
Hän sanui, miše ristitud pagižeba kaiken aigan neniš-žo azjoiš, no ei tehkoi nimidä, ei ole nimittušt jüväd zakonantegemižes.
Rahvahiden azjoiden federaližen agentstvan ezitai Kirill Kondrašov starinoiči agentstvan rados, hänen ezitusen polhe hänele tehtihe äi küzundoid, no niken ei sand tarbhašt vastust niihe.
Neniden ezitusiden jäl’ghe zavodihe, voib sanuda, tärged päivän pala – Plenarine ištund.
Ištundaha ühtniba Mihail Todišev, Vladimir Kr’ažkov, Kirill Kondrašov da Sardana Gurjeva – Saha Jakutijan Ühthižkundan kehitoitandan ministr.
Diskussii oli melentartuine, i ku ei olnuiži reglamentad, se jatktanuižhe ehthasai.
Kaik dokladad oliba lujas melentartuižed da aktualižed.
Ezitajad pagižiba tärktoiš azjoiš da nägui, miše hö tedaba, min polhe pagižeba.
Se oli üks’ harvoišpäi seminaroišpäi, kus kaik pagižeba azjoiden da problemoiden pätusiš, ei vaiše siš, kut hüvin kaik mäneb regionoiš.
Ei jogahižel päiväl voi kundelta melekahid ristituid, ičeze azjan tedajid da professionaloid.
Kacmata surehe tedoiden märaha, nece oli vaiše ezmäine seminaran päiv.
Kaik diskussijad mäniba Šoutjärves, kus toižel päiväl seminar jatkui.
TERAVAD PAGINAD ŠOUTJÄRVES Seminar-praktikum jatkui kaks’ päiväd.
Toine seminaran radpäiv mäni Šotjärven vepsän rahvahan muzejas.
Seminaran ühtnikoiden keskes oli valdmehid, aktivistoid, igähižiden rahvahiden ezitajid verhiš maišpäi da Venäman agjoišpäi.
Oli ezitajid Suomespäi, Jakutijaspäi, Jamalaspäi, Komivaldkundaspäi, mugažo Piterin agjaspäi.
Seminaral letihe teravid problemoid.
Tärged küzund, miččes holdub vepsän rahvaz om kivisaskelmižen karjeroiden rad.
Vepsän ma lugetas bohataks sijaks.
Ved’ sigä saskeltas gabbro-diabaz-da malinovii kvarcitkived, miččed oma tutabad kaikes mirus.
Änižröunan vepsläižiš küliš radab läz kümned kivisaskelmižen karjerad.
No ned ei makskoi nalogoid rajonan da küliden b’udžetaha.
Pidab sanuda, miše niiden rad tob vepsläižile külile äi problemoid.
Posadoiden ted om muretud suril mašinoil, no koheta niid ei ole rahoid.
Karjerad tegeba pahut londusele-ki.
Saskeltud da pil’dud kivespäi libub pölü, mitte redustab il’mad.
Jändused putuba vedehe-ki.
Pidab-ik saskelmižen karjeroile abutada külile da rahvahale?
Nece küzund oli-ki letud seminaral.
Vastusen neche küzundaha andoiba toižiden maiden ezitajad.
Zakonoiden mödhe, londusen kal’huziden saskelmižen karjeroile pidab tehta kožmused rahvahanke, mitte eläb sil mal, kus vedetas radod.
Öbokan federaližen okrugan associacijan varapämez’ Jurii Hatanzejskii sanui: ”Minä tulin tänna, miše tundištadas, kundelta rahvahiden holid, heiden melid neciš azjas.
Nügüd’ minä pördamoi Moskvaha i starinoičen sen polhe Associacijan pämehele.
Meiden pätegend – löuta problemoiden pätusid.
Ozutesikš, Jamalas jo amu vedetas ühthižrad karjeroiden da rahvahiden keskes.
Karjerad maksaba nalogad b’udžetaha, tehtas ühthižprojektad.
Minä tahtoin abutada toižile regionoile-ki, kus eläba igähižed rahvahad.
Mö abutim jo Salehardale, kus radab amerikalaine kompanii.
Oli äi küzundoid necele kompanijale.
Meletan,miše kaik problemad voib pätta.
Äi rippub sijaližil valdmehilpäi”.
Seminaral äjan pagištihe ekologijan problemoiš-ki.
Meiden mal paksus ei meletagoi neciš azjas, no äjad vepsläižed holduba vepsän man londusen tulijas aigas.
Natalja Silakova, seminaran ühtnik sanui: “Mi linneb, konz nene karjerad lopiba ičeze radon i lähteba poiš meiden maspäi?
Mö tedam, miše Kvarcitnijas vanh karjer oli upotadud.
Nece om sur’ pahuz’ londusele”.
Seminaral äjan pagištihe vepsläižiden nügüdläižes elos.
Sanutihe, miše küliš ei ole hüväd lämoid, Kaskezas ei ole laukad, Šotjärves ei ole bol’nicad, om problemoid avtobusidenke-ki: ned vedäba rahvast lidnaha ei kaikuččen päivän i biletad oma lujas kal’had.
Rahvaz holdub ičeze posadoiden tulijas aigas: posadoiš ei täudu radsijoid, norišt ei tahtoi jätta kodikülihe elole.
Seminaral letihe-ki kibedad küzundad man polhe.
Vepsän man eläjad ei voigoi sada kebnas da maksmata mad pertin sauvomižen täht.
Mad voib sada vaiše aukcional.
Paksus mad anttas verhile ristituile, kudambad eläba toižiš regionoiš.
L’gotoid kanzoile, miččiš om äi lapsid, ei ole.
Seminaran ühtnik Jelizaveta Haritonova sanui: “Karjala täl vodel vaumičese 100-voččen praznikaks.
Meiden man valdmehile om tärged ičeze aigan kundelta küzundad, kaik azjad, miččed vepsläižed da karjalaižed lendaba.
Kaks’päiväine seminar ozuti, miše rahvahal om lujas äi problemoid.
Ei pida saubata sil’mäd nenihe problemoihe, ei pida vaiše kacta läbi, pidab ajeltas, vastatas rahvahanke i kundelta, min polhe rahvaz pagižeb.
Pidab löuta sidegid, ühtižazjoid, miše rahvaz, valdmehed da sed, ked radaba necil mal kivenke da mecanke ištuižiba ühten stolan taga i pagižižiba neniš azjoiš.
Ei pida peitta nenid problemoid.
Ved’ elo om üks’ i kaikutte tahtoib eläda hüvin”.
Seminaral oli sanutud, miše zakonoihe pidab panda erasid vajehtusid.
Vepsläižed aktivistad ei laskkoi käded, hö toivoba, miše heiden meled da himod linneb kundeltud valdmehil.

10.-16.
kezakud Venäman čomas Moskva-pälidnas mäni II rahvazkeskeine norišton rahvahan sädairadon da mul’timedian Nor’ Arktik-2017- festival’.
Se oli festival’-konkurs, miččehe ühtnikad voiba oigeta ičeze radod -fil’mad.
Kaik ühtnikad oma nored fil’mantegijad.
Konkursan päteman oli pohjoine da pohjoižrahvahad.
Tarbiž sanuda, miše festivalin tegijan om Pohjoižen, Sibirin da Edahaižen Päivnouzman igähižiden vähäluguižiden rahvahiden associacii.
Festivalin avaidamine oli praznikaližel Venäman päiväl Lehtezmehen pertiš.
Sigä mäni melentartuine koncert, miččel eziniba norišton da lapsiden sädaisebrad.
Pajataden da kargaiten hö ozutiba ičeze kul’turad.
Associacijan pämez’ Grigorii Ledkov ezini tervhensanoidenke da sanui, miše hänele om lujas mel’he nähta muga äi norištod zalas ühtnikoiden keskes.
Kogonaz konkursaha ühtni 11 radod.
Vägestajad saiba hüväd pauklahjoid.
Festivalin aigan mäni völ üks’ tarbhaine azjtego.
Se oli ištund Arktikan rahvahiden igähine kul’turnimel.
Azjtego mäni Valdkundan Duman Rahvahiden azjoiden komitetas.
Sihe ühtni läz 45 mest.
Niiden keskes oliba festivalin ühtnikad, Associacijan norišton nevondišton ühtnikad da openduzprogramman ühtnikad igähižiden rahvahiden oiktusiden mödhe, mitte läksi täl aigal Moskvas.
Tervhensanoidenke eziniba Associacijan pämez’  da Komitetan pämez’ Il’dar Gil’mutdinov.
Azjtegon ühtnikad, nored rahvahiden ezitajad eziniba dokladoidenke, miččiš starinoičiba rados, mitte tehtas heiden regionoiš rahvahiden tugen da kehitoitandan poles.
Vepsän kul’tursebran ühtnik Maria Košeleva mugažo ühtni neche ištundaha da starinoiči sigä sebran radon polhe.
Om hüvä, miše nügüd’ tehtas äi azjoid, miše antta norištole voimusen ozutada ičtaze da el’geta, miše heid kundeltas.
Se andab norištole toivon, miše tulii aig om heiden käziš.

Jo koumanden kerdan Karjalas tehtas valdkundaline lopekzamen kodikelel 9.
klassoiden openikoiden täht.
Nügüd’ kaikuččel openikal, kudmab opendab školas kodikel’t, om mugoine voimuz valita ekzamenan täht necidä predmetad.
Täl vodel Karjalan školiš kodikelen ekzamenad kirjuti 32 mest.
Heišpäi – kaks’ vepsläšt Petroskoin suomalaiž-ugrilaižes školaspäi.
Pidab sanuda, miše Opendusen kehitoitandan institutan radnikad, kodikeliden opendajad da tundijad paniba äi vägid sihe, miše vaumištada kriterijoid arvostelendan täht.
Openikoile kaikuččes biletas taritihe kaks’ tegendad.
Ühten tegendan oli tekst.
Pidi lugeda  sidä da antta vastused koumehe küzundaha.
Toižen tegendan oli pagin.
Openikale tarbiž oli starinoita taritud teman mödhe.
Starinas pidi kävutoitta ei vähemba, mi 18 sanundad.
Sidä, kut openik andab vastused küzundoihe da starinoičeb ičeze temad, änetadihe diktofonoile.
Sid’ nenid änetusid kundliba ekspertad da arvostiba niid.
Temad tekstoiden da paginoiden täht oli valitud erazvuiččed.
Kaik ned koskiba vepsläšt, karjalašt da suomalašt kul’turad – rahvahiden tradicijad, verod, tetabad mehed.
Pidab sanuda, miše openikad hüvin pidiba ekzamenad.
Midä koskeb vepsläižid, ka molembad neičukaižed saiba hüvid arvsanoid – ”nel’l’” da ”viž”.
Karjalas pagištas äjan siš, miše tulijal aigal 11.
klassoiden openikoil-ki oliži voimuz kirjutada ühthišt valdkundališt ekzamenad kodikelel.
No kuni nene oma vaiše paginad, toivotagam nügüdläižile pästnikoile satusid da ozad, päzugaha opendamhas kaikutte heišpäi sinna, kuna henged vedäb.

Karjalan valdkundan päivän Artur Parfenčikov vastsihe vepsläižiden, karjalaižiden da suomalaižiden ezitajidenke.
Ühtes hö pagižiba igähižiden rahvahiden etnokul’turižes kehitoitandas.
Tetab Karjalas valdmez’, karjalaine aktivist Tatjana Klejerova starinoiči valdkundan  eskaigaižele pämehele karjalan kelen kaičend- da kehitoitandrados.
Jäl’gmäižil vozil siš poles oli tehtud lujas sur’ rad.
Tatjana Klejerova: ”Mö tegim lehtesed da kulehtesed karjalan da vepsän kelel.
Petroskoin universitetas voib opeta nenid kelid.
Niid voiba opeta lapsed školiš.
Meiden radon taguiči oli tehtud Suomalaiž-ugrilaine škol.
Nece om sur’ satuz”.
Mugažo pagištihe holiš.
Kaik-se lapsid, kudambad opendaba kodikelid školiš, ei ole muga äi.
Sanutihe küliden problemoiš-ki.
”Nügüd’ olem hüviš kosketusiš valdkundmehidenke.
Tegem ühthišt radod Karjalan Kul’turan ministerstvanke, Opendusen ministerstvanke, Rahvahaližen politikan ministerstvanke.
Meid el’getas, meid kundeltas.
Mö ičemoi polespäi nevom, kut tarbiž kehitoitta kelid da kul’turad.
Olem ”tedajad” neniš azjoiš”, – sanui Tatjana Klejerova.
”Om lujas tarbhašt, miše mö kaičim meiden igähižiden rahvahiden keled nügüdehesai.
Tarbiž, miše lapsed školiš da päivkodiš opendaižiba niid.
Olen vaumiž kundelta teid neniš küzundoiš, olen vaumiž abutada teile neniden küzundoiden pätandas”, – sanui Artur Parfenčikov.

Jäl'gmäižel vastusel Paginkluban ühtnikad sirdihe enččehe keskaigaha, ani vikingoiden aigaha.
Hö tedištiba, miččed sobad Ojatin da Vauktan järven ves’-heimon mužikad da akad paniba päle X XI- voz’sadoil.
Hö saiba tedoid, mišpäi nene sobad ende tehtihe da miččed čomitesed pidetihe.
Paginkluban adivod tundištihe karjalaižen mastarinke Natalja Denisovanke.
Hän om keskaigan sobiden mastar’, iče ombleb karjalan, vepsän da suomen rahvahan sädoid, mugažo Natalja om istorialižen rekonstrukcijan SKÅL -kluban ühtnik.
Natalja starinoiči Paginkluban adivoile keskaigan sobiden polhe muga čomin, miše starin jäi muštho kaikuččele.
Tedoid keskaigan ves’-heimon sobiden polhe ei ole muga äi.
Necidä temad nügüd’ oppib Venämal vaiše äjak-se mest.
Natalja Denisova om üks' neniš ristituišpäi.
Hän tartui neche temaha pol’tošt vot tagaze.
Kut sanub Natalja, nece rad ei ole kebn, no se om lujas melentartuine.
Hän kaiken aigan penid muruidme keradab tedoid kirjoišpäi, tedomehiden löudusišpäi da muzejoišpäi.
Tämbeižeks päiväks om sel’ged, miše ende ves’-heimon eläjäd tegiba ičeleze sobid pölväsižes libo villasižes kanghaspäi.
VES’ -HEIMON MUŽIKOIDEN SOBAD Ozutesikš, keskaigan voinmez’ ezmäi kaiked pani päle paidan, sid’ štanad.
Štanad hän sidoi alahas pit’kil kangahan agjaižil i nikonz ei kävelend levedoiš štanoiš.
Ku voinmužikan paid oli sinine, ka se znamoiči, miše hän oli bohat mez’.
Ved’ sada siništ ”indigo”-mujud vikingoiden aigan oli lujas jüged azj.
Ku mužikan paid oli sidotud nahkvöl da nece vö völ oli čomenzoittud hobedal libo bronzal, ka mugoižes mužikas mugažo sanutihe, miše hän om lujas bohat mez’.
Sidotud nahkaspäi vö pagiži völ sen polhe, miše nece mužik om joudai, hän ei ole orj.
A vot, mittušt šapkad keskaigan ves’-heimon mužikad paniba päle, om lujas jüged sanuda.
Rekonstruktoroiden keskes om melid, miše bohatal mehel šapuk voi olda tehtud, ozutesikš, majagan nahkaspäi.
VES’ -HEIMON NAIŽIDEN SOBAD Natalja Denisova starinoiči Paginkluban adivoile mugažo ves’-heimon naižiden sädoiden polhe vikingoiden aigan.
Hän toi kerdale ičeze käzil tehtud vepsläižen sarafanan, räcnän, lujas čomad nabornikad da fibulad.
Paginkluban adivod sid’-žo sirdihe vikingoiden aigaha.
Hö tarkas kacuiba kaiken da voiba otta eskai kädehe.
Üks’ Paginkluban adivoišpäi Natalja Timina eskai pani ičeze päle tehtud Nataljal pöl’väsižen räcnän, villasižen sarafanan, vön, fibulad da st’oklaspäi tehtud nabornikad.
Natalja Denisova sanui, miše ende kangaz mujutadihe paksus lep’korel.
No erašti sarafanan muju voi olda sinine, ozutesikš.
Siloi sanutihe, miše nece ak om bohat.
Vikingoiden aigan ves’-heimon ristitud ei tednugoi völ nüblid, sikš naižed paksumba kaiked kingitiba räcnäha da sarafanaha sured fibulad.
Fibuloihe hö ripputiba mugažo lujas äi erazvuiččid čomitesid bronzaspäi, kus oliba pened sorzaižed, kelloižed libo pen’ veič libo neglankaičuz.
Ende lugetihe, miše mi enamba judud mäneb naižiden čomitesišpäi, se vähemba paganoid olijoid tartub hänehe.
VES’ -HEIMON NAIŽIDEN ČOMITESED Ojat’-jogen ves’-heimon naižil oli lujas äi skandinavižid fibuloid.
Ned oliba sured, pönged, ovalan formal tehtud bronzaspäi hobedaiženke libo kuldaiženke.
Mugoižid fibuloid tedomehed löuziba enamba kaiked Šangeničad nimitud kurganas.
Heiden sanoiden mödhe, vikingoiden aigan Ojat’ ves’-heim oli lujas ahthiš kosketusiš Skandinavijanke.
Ozutesikš, vaiše ves’-heimol löutihe čomitesiden keskes mugoižed nabornikad, kus bul’uižed oli tehtud pul’l’aižen formal.
Natalja homaiči, miše ves’-heimol oliba lujas bohatad čomitesed naižil.
Ned kaik oli tehtud st’oklaspäi.
Nabornikad oliba tobjimalaz pakuižed ili sinižed.
Lugetihe, ku akal oli hot’ üks’ ili kaks’ mugošt st’oklaspäi tehtud bul’ušt, ka mugoine ak oli lujas bohat.
Ühtes kopas tedomehed kerdan löuziba eskai 200 bul’ušt.
Nece azj pagiži siš, miše ak oli tozi bohat.
No om melentartuine azj!
Vikingoiden aigan vepsläižed iče ei tehnugoi mugoižid nabornikoid st’oklaspäi.
Mugoižed bul’uižed tehtihe päivnouznan poles, voib olda, Vizantijas.
Mugoižil bul’uižil kupcad maksoiba vepsläižile nahkas, villas ili toižes tavaras.
VES’ -HEIMON NAIŽIDEN PAIKAD Om žal’, no ei ole tedoid, midä ves’-heimon naižed paniba vikingoiden aigan päle.
Meiden mastar’ Natalja Denisova sidoi paikan muga, kut necidä tegeba karjalaižed akad, ved’ ak paikata ei voind kävelta nikut ende.
Nu, a ku akale oli vilu, ka hän voi panda päle völ villasižen suren paikan.
Se lämbiti hänen sel’gän da ei andand kül’mda vilus säs.
Kaikile Paginkluban adivoile Natalja Denisovan mastar’-klass da starin lujas tuli mel’he.
Natalja kucui kaikid jo necil tal’vel tulda hänen kursile.
Hän iče opendab kaikuttušt tehta ičeze käzil keskaign ves’-heimon sobad.
Ken tahtoib löuta enamba tedoid vepsläižiden sädoiden polhe, voib mugažo lähtta Vkontakte - socialižehe verkoho, löuta sigä kaks’ gruppad.
Niiden nimed oma Drevnäja korela i drugie životnie da Studia VOKRUG KROSNO- kursad, mastar’-klassad.
Ližatedoid voib löuta mugažo Kelen, literaturan da istorijan institutan muzejas ili tedokirjoiš.
Vepsläižed Paginkluban adivod kitäba Natalja Denisovad mugoižes čomas vastuses.
Se oli tozi melentartuine da unohtamatoi meile kaikile.

Sen täht, miše tedištada vepsän rahvahan istorijas da kul’turas enamba, pidab hot’ ühten kerdan tulda Šoutjärven vepsän etnografižehe muzejaha.
Teid lämäs vasttaba muzejan ižandad da emägad, starinoičeba äjan melentartušt da andaba vastusid kaikihe küzundoihe.
Ku teil ei ole voimust lähtta läheližes aigas neche muzejaha, taričem sirttas sinna meiden kirjutesiden abul.
Ezmäižes ekskursijas tö tedištat muzejan istorijan polhe da sen polhe, midä ezmäi kaiked starinoittas adivoile - vepsläižiden kecages miruhu.
Ekskursijad vedäb Natalja Anhimova, Šoutjärevn vepsän muzejan pämez’.
Šoutjärv’-posad om Änizröunan vepsän man keskuz.
Tägä eläba pohjoižvepsläižed.
Posadas seižub tutab kaikile vepsän rahvahan etnografine muzei.
Ende neciš pertiš eli vepsläine Mel’kinoiden kanz.
Jo 26 vot neciš pertiš om vepsläine muzei.
Rürik Petrovič Lonin oli tetaban kodiröunan tedajan, kirjutajan, vepsän fol’kloran keradajan.
Hän om keradanu enččiden kaluiden suren kollekcijan, mitte nügüd’aigahasai starinoičeb meile vepsän rahvahan elos da radoiš, veroiš da praznikoiš.
Vodel 2012 redukus zavodihe muzejan restavracii.
Se jatksihe kaks’ vot i vepsläine muzei eläbzui: nügüd’ radaba uded zalad, om-ki uzid tehnologijoid.
Šoutjärven muzejan adivod laskesoiš vepsän rahvahan enččehe aigaha da sen bohataha kul’turaha.
Ezmäi kaiked adivoile starinoitas vepsläižiden kaceges miruhu.
Neciš temaspäi zavodiše kaikutte ekskursii.
Natalja Anhimova: ”Meiden muzejas ezmäi voib tedištada i nähtta, midä meletaze vepsad.
Nece om mugoine tem, mise ei kaikutte muzei teggob, no mö tahtoim i tegim necen melen, mise ezmäi sanuda, miččil sil’mil vepsad kacuiba mirhu da kut nügüd’ eläba, a jäl’ges kaikutte adiv voib kävuda pertid möto i kacta eloho, midä rat’he, midä heil oli, mi oli pertiš, mi tanhas.”
Vodel 1943 suomalaižed tedomehed Antti Sovijärvi da Reino Peltola kirjutiba Änižröunan vepsläižil fol’klortekstan, miččes om ozutadud vepsän rahvahan kaceg mirun sündundaha.
Natalja Anhimova: ”Vepsad usktihe, mise mir tuli sorzan munaspäi.
Sorz om vepsoil uskondlind.”
Vepsläižiden mirun kaceges linduil oli znamasine sija.
Mö voim nähta linduiden kuvid enččiš kaluiš, miččed oli löutud Järvidenkeskišton keskaigaližiš käpiš.
Linduiden kuvad voib nähta poimetišiš, savesižiš astjoiš, puižiš čomitesiš.
Lindud vastatas fol’kloras-ki.
Natalja Anhimova: ”Konz mö lugem mugoižid vanhoid kirjutesid, ka voim lugeda, mise konz tuli sügüz’ i sorzad mändihe pohjan maspäi lämihe maihe, ken nägi heid, heittihe radon, kactihe taivhaze i sanutihe: “Prostkat, tulijal vodel tulgat tagaze!”.
Jumalan linduks kuctihe joucent, mi ozutab kut vepsläižed arvostiba necidä lindud.
Joucent nimitadihe vauktaks linduks, toižil sanoil, vepsläižiden meles se oli puhtaz, pühä lind.
Natalja Anhimova: ”Mö tedam, mise ei sa rikta necidä lindud, oma lujas melekahad mugoižed starinad hänen polhe, voib sanuda, mise jumalan lind om korktal sijal vepsoil.
Mö nägem sarnoiš necen lindun.
Konz otam vanhan käzipaikan käzihe, ka voib nähtta necen lindun mugažo.”
Mifologine znamoičend oli haugel.
Haugen hambhad lugetihe kaičijan.
Haugen hambazlu riputadihe verajan alle.
Sen hambhad ottihe kilan lečindas, a haugen pä ottihe, konz spravitadihe lapsid.
Natalja Anhimova: ”Kalan hambhad ottihe prihad, konz nailiba, pandihe se paidha, sanutihe, mise haugen hambhad abutaze, mise kaik oliži hüvä elos.”
Vepsän rahvahan muzei om lopmatoi purde tedoid vepsän rahvahan polhe, sen enččes da nügüdläižes aigas.
Toižes ekskursijas mö tedištam, mitte oli vepsläine pert’ südäimes, kut i kus ende eliba vepsad.

Jogahižel rahvahal om erazvuitte i čudokaz kul’tur, verod i sädod.
Kaiken om melentartušt tedištada sen polhe i rindatada niid.
Nügüdläižes elos om tärged, miše erazvuiččed rahvahad voižiba kosketadas i vajehtadas mahtištol.
Minä meletan, miše mugoine voimuz ezmäi kaikid tarbiž olda norištol, sikš miše norišt om rahvahan toiv.
Tulijal aigal norišt voiži tehta midä-ni hüväd ičeze rahvahale.
Sen täht Marii El-valdkundas oli tehtud jo IV Rahvazkeskeine forum ”Suomalaiž-ugrilaižiden rahvahiden bohatuz”.
26-27.
päivil semendkud čomas Joškar-Olalidnaha kerazihe erazvuiččiden suomalaiž - ugrilaižiden rahvahiden ezitajad: vepsläižed, komi, mari, mordva i toižed.
Oli lujas melentartušt nähta heiden sädoid, kulda kelid i tedištada heiden veroid.
Minä i minun ühtengrupnik Šestak Anastasia olim Karjalan valdkundan ezitajin.
Foruman ezmäižel päiväl oli sur’, melentartuine programm.
Praznikaližen avaidusen jäl’ghe mö voim tedištada suomalaiž-ugrilaižiden rahvahiden vändoiden polhe i vätä niihe.
Se oli hüvä aig tundištadas kaikidenke.
Mugažo foruman ühtnikoil oli voimuz kacta čomaha, vihandaha Joškar-Ola-lidnaha.
Se om lujas läm’ i adivoičetai lidn melentartuiženke istorijanke.
Foruman toižel päiväl oli konferencii.
Oli tehtud ühesa sekcijad, ozutesikš, ”Etnografii”, ”Arheologii” i toižed.
Jogahižes sekcijas oliba ičeze vägestajad, kudambile anttihe kitändkirjaižed.
Lopus oli sur’ koncert, miččel oli ezitadud erazvuiččid suomalaižugrilaižiden rahvahiden karguid i pajoid.
Minä meletan, miše nece forum om lujas hüvä azjtego, miččel ristitud, erazvuiččiden rahvahiden ezitajad voiba tundištadas toine toiženke i tedištada midä-se ut i melentartušt.
Kosketused i tundištoitused, miččed sadas nor’ aigal, jäba kogonaižehe eloho.

28.
päiväspäi kezakud – 2.
päivähasai heinkud tradicijan mödhe Estin man Võru-agjan Tsüstre-küläs.
oli tehtud FUFF-kinofestival’.
Jo nelländen kerdan FUFFkinofestival’ keradab ristituid, kudambile om melentartušt suomalaiž-ugrilaižed fil’mad.
Ozutamha ičeze kinoradoid tuliba fil’man tegijad Venämalpäi, Suomespäi, Vengriaspäi, Latviaspäi, Italiaspäi da Estinmalpäi.
Kaikuččen päivän sijaližes Pöl’vhan muzejas festivalin ühtnikad kaceliba fil’moid, miččiden tegijad oma zavodijad fil’mohjandajad da mugažo kinoazjan mastarid.
Ozutadud fil’moiden keskes oli äi eksperemetaližid fil’moid da animacijan fil’moid.
Fil’moiden ozutandan jäl’ges letihe eläbad paginad kinotaidehen polhe, sen kehitoindan polhe nügüdläižes aigas.
Fil’moiden tegijoile tehtihe küzundoid, süttui melentartuine besed.
Täl vodel FUFF-festivalil oli ozutadud koume fil’mad vepsän rahvahan polhe.
Lehtmez’, Svirskije berega-internetlehtpolen ohjandai, Kodima-lehtesen venäkeline toimitai P’otr Vasiljev eziti festivalil dokumentaližen Vepsläine gor’a-fil’man.
Se starinoičeb vepsän rahvahan istorijan jügedas aigas – XX voz’sadan 30.-40.
voziš.
Toine vepsläine fil’m oli todud Petroskoišpäi.
Fil’man scenarist om neniden sanoiden-ki kirjutai, Maria Filatova.
Fil’man nimi om ”Verajad toižehe miruhu”.
Fil’m sirdäb kacujad enččehe aigaha i ozutab, kut ende Sündumas neiččed arboiba.
Koumanz’ fil’m vepsän rahvahas, mitte oli ozutadud festivalil oli etnografine.
Sen tegii om Estinman rahvahaližen muzejan radnik Indreg Jaats.
Fil’man tegijad lähteba Piterin agjan külidme i tundištasoiš küliden eläjidenke.
Mugoine-žo matk 50 vot tagaze tegiba estilaižed tedomehed, sikš nimi-ki fil’mal om ”Vepsän mas läbi.
50 vodes päliči”.
FUFF –festivalil nece fil’m sai Panend rahvahan kul’turaha-nominacijan.
Täl vodel FUFF-festivalil ei olend vägestajid.
Festivalin tegijad znamoičiba erasid fil’moid.
Niiden keskes oli Jevgenijan Perebaskinan fil’mad Perm’-lidnaspäi da Ivan Gerasimovan fil’mad Marii Elaspäi.
Koume päiväd festivalin ühtnikad openzihe mastar’-klassoiš, miččid vediba vengrailaine kinoohjandai da scenarist Daniel Erdelyi da estilaine kirjutai, scenarist da kino-ohjandai Mart Kivastik.
Mastar’-klassoiš kaikutte starinoiči ičeze tuleban fil’man polhe.
Oli lujas melentartušt tedištada, miččed erazvuiččed idejad oma kino-ohjandajil.
Toine tahtoib tehta čoman fil’man armastusen polhe, toine – panda fil’maha istorijan, mitte jäi muštho laps’aigaspäi, ken-se tahtoib snimda fantastikad.
No kaikil heil om taht tehta fil’man, mitte oliži mel’he kacujile.
Mart da Daniel andoiba vastusid letud küzundoihe, nevoiba fil’mtegijoile kut oikti kirjutada scenarijad.
FUFF-festival’ oli tarbhaižen sen ühtnikoile.
Parahimiden fil’moiden kacund, eläbad paginad, uded tedod da tundmused.
Kaik nece andab väged kinotegijoile da lahjoičeb himod tehta uzid melentartuižid fil’moid.

Kezakun lopus Karjalan keskaigaižen pämehen ištundal karjalaižiden, vepsläižiden da suomalaižiden ezitajad pagižiba valdkundan rahvahiden kelen, kul’turan da tradicijoiden kaičendan problemoiš.
Zavodihe ištund čomašti.
Vepsän kul’tursebran pämez’ Zinaida Strogalščikova lahjoiči "За верность Северу"-medalin sebran ühtnikale Svetlana Pas’ukovale.
Svetlana Petrovna om aktivine naine.
Hän om sündunu Änižjärven Šoutjärv’-küläs.
Universitetan jäl’ghe Svetlana Petrovna radoi  anglian kelen opendajan Kemin školas.
Sid’ läz 35 vot oli valdmehen Karjalas.
Hänen taguiči oli avaitud karjalan da vepsän kelen kafedr Karjalan pedagogižes institutas, Baltianmerensuomalaižiden filologijan tedokund Petroskoin universitetas, Suomalaiž-ugrilaine škol E.
Lönnrotan nimel.
Svetlana Petrovna spasiboiči ištundal olnuzid aktivistoid ičeze radon korktas arvostuses da sanui, miše medalin nimi lujas kožub hänele, ved’ kogonaine hänen elo da rad oli sidotud pohjoižehe.
Sen jäl’ghe Nevondišton ühtnikad tartuiba radho.
Situacijas Karjalan rajonoiš starinoičiba niiden ohjandajad.
Kalevalan rajonan pämez’ Valentina Bulavceva sanui, miše vaiše 13% necen tahon openikad opendab školiš karjalan kel’t.
Mugažo starinoiči siš, miše Kalevalas jatkatas Mobergan pertin kohenduzradod, neciš pertiš sijadase ”Kalevelatalo”-etnokul’turine keskuz.
Necen voden lopus se avaidab verajad kacujile udištadud nägos.
A 2.
semendkud Kalevala praznuičeb ičeze 90-vottušt päiväd, Valentina Bulavceva kucui Artur Parfenčikovad da kaikid Karjalan eläjid praznikale.
Kogonaz Kalevalan, Oloncan da Präžan rajonoiden tahol 2017.voden lophusai planuitas tehta enamba 200 kul’turišt azjtegod.
Rahvahaližiden keliden kaičendradod tehtas Petroskoin kahesas municipaližes organizacijas.
openduzvodel 2016-2017 karjalan, vepsän da suomen kel’t školiš openzi läz 2,5 tuhad last, da völ 192 last openzi rahvahaližid kelid päivkodiš.
Kogonaz openikoiden lugumär (kudambad opendaba karjalan, vepsän da suomen kel’t) männuden openduzvoden rindatades ližadui 145 openikale, päazjan fakul’tativoiden taguiči.
Präžan rajonan administracijan ohjandai starinoiči Svjatozeran školan problemas.
Valdkundaližes zakonas openduses oli tehtud erasid vajehtusid, sen mödhe Svjatozeran škol kadoti ”vähätäudenzoittud” školan statusan.
Sen taguiči valdkundan raha-abun märki vajehtihe.
Nevondišton ühtnikad tugeziba külälašt školad.
Artur Parfenčikov pakiči Karjalan opendusen ministerstvan pämest Aleksandr Morozovad tarkištelda necidä azjad.
Valdkundan openduzda kul’turorganizacijoiden pohjal tehtas eazvuiččed seminarad, openduzkursad, kodiröunan konferencijad, pidätas kodikelen olimpiadad, literaturižed vastused da äjan tošt.
Karjalas tehtas Voden opendai-konkurs, miččel om erine nominacii – ”Kodikelen opendai”.
Karjalan kul’turan da taidehen kolledžan pämez’ Svetlana Medvedeva starinoiči, miše seičemes vodes 58 pästnikad saiba opendusen ”Etnotaidehine sädandrad”-poles.
Kolledžan pästnikad radaba Karjalan kul’turorganizacijoiš rahvahiden praznikoiden tegijoin, teatraližiden ezitusiden artistoin, erazvuiččiden sädandradsebroiden ohjandajin, artistan mastaruden opendajin.
Zinaida Strogalščikova starinoiči Barencan regionan igähižiden rahvahiden sammitan satusiš.
Karjalan keskaigaine pämez’ tarjoiči Petroskoin kadetoiden opištos, mitte nügüd’ saudas lidnas, opeta openikoid rahvahaližihe kelihe.
Hän sanui, miše nenile lapsile, kudambad tuleba opendamhas opištoho valdkundan rajonoišpäi, kus hö openziba školiš karjalan vepsän da suomen kel’t, tarbiž jatkata niiden opendust edemba-ki.
Rad rahvahaližen kul’turan kaičendan poles jatktase.

1.-2.
heinkud Petroskoiš mäni Venäman Holi-mujuiden festival’.
Räk, päipaštokaz sä, veslad didžejad, lugematomad selfid da mujuiden äjuz’ – mugoižin jäba muštho nene päiväd.
Ei üks’ sada petroskoilašt tuli Kirova-avoinirdale, miše ühtneda Venäman mujuiden festivalile.
Openikad, üläopenikad, kanzad da eskai vanhad ristitud kerazihe ühtes, miše süveta praznikan atmosferaha da udes rižada ičtaze holematomin lapsin da mujutada modod ičeleze da toižile ühtnikoile.
Erased neiččed vaumičiba praznikaks kartaižed ”Sebadused”, ”Sebakam”.
Veslad praznikanvedäjad iloiteliba rahvast hüväl muzikal da karguil.
Heiden käskendan mödhe äi käzid taci mujuid ülähaks, mujuiden pölü azotihe il’mas, a sid’ lanksi jogahižen ristitun modoho, hibusihe, sobihe.
Enamba kaikid se tuli mel’he lapsile – hö tacliba mujuid žaleičemata da erašti se muju lanksi ei vaiše ühtnikoile, no siriči mänijoile-ki.
Holi-praznik om tulnu Indijaspäi, sigä se praznuitas jo enamba 2000 vot.
Europas mujuiden festivalid zavottihe vedäda ei amu: Gollandias da Germanias – 2012 vodespäi, Anglias – vaiše 2013 vodespäi.
Sid’-žo mugoižed azjtegod mäniba Meksikas da mugažo surembiš Venäman lidnoiš – Moskvas da Piteriš.
Vodes päliči niihe ühtni enamba, mi 10 sur’t lidnad.
Venämas mujuiden festival’ täl vodel vedetihe 115 lidnas.
Voimuz ilokahašti mänetada lebupäiväd irdal da sada hüvid tundmusid tuli äi eri-igäižid ristituid.
Psihologad sanuba, miše kirjavad mujud hüvin painastaba nervoiden sistemaha, ližadaba rehedut da lahjoičeba hüväd mel’t.

Kezakun lopus küläs čodokahan nimenke – Kindasovo vai, kut karjalaižed nimitaba sidä – Kindaz, mäni jogavozne jumoran da nagrandan praznik.
Se udes kerazi adivoid susedkülišpäi da Petroskoišpäi.
Jumoran da nagrandan praznik Kindasovas om lujas popul’arine.
Siš tedab läz kaikutte Karjalan eläi, muga-žo, kut starinoid-ki kindhalaižiš mužikoiš.
Praznikale om 31 vot.
Kaikuččel vodel sil om erazvuitte tem.
Kezan keskes Präžan rajonan külähä, kus eskai päirdal seižub muštpacaz kindahale, tuleba ristitud iloitelemhas da muite lebaidamhas, samha ihastust londusen čomudes.
Külä om tozi čoma.
Johtutesed siš om kirjutadud vodel 1496.
Se ei ole sur’.
Sigä ei ole Internetad, ei ole eskai laukad-ki.
No oma küläs heredas joksii jogi, puhtaz il’m da hüvätabaižed ilosižed eläjad, kudambad surel tahtol varastaba da vasttaba adivoid Karjalan erazvuiččiš agjoišpäi.
Täl kerdal praznikan teman oli Kezaline Uz’ voz’.
Necil vodel läm’ keza kadoi kuna-se, ei tule meidennoks lämbitamha päiväižel.
Praznikan tegijad meletiba, miše huba sä ei voi telustada ristituile iloiteldas kezaližen aigan, sikš pätiba olda kožmuses sänke da praznuita Ut Vot.
Kaiktäna praznikal voinuiži vastata Pakaižukoid valencoiš da šortiš, lumineičukaižid kezaližiš platjoiš.
Hö veiba haravodoid lapsidenke da aigvoččidenke da pajatiba uden voden pajoid.
Praznikaks oli kuctud Pakaižukod da lumineičukaižed Venaman erazvuiččiš agjoišpäi.
Hö ozateliba Kindasovan külän eläjid da adivoid nagrandan praznikanke, vändiba erazvuiččil instrumentoil, pajatiba, kargaižiba, ken midä mahtoi.
Pakaižukoiden käzišpäi Kindasovan arvostadud eläjad saiba lahjoid.
Mugažo lahjoid voi sada kaikutte praznikan adiv.
Jogahine praznikale tulnu ristit ühtni lotirejaha.
Siš voi sada ilokahid lahjoid, uden voden atributoid, ozutesikš, paket mandarinoid vai bokaloid šampanskojen täht.
Edel praznikad Kindosovas Karjalaha tuli äi artistoid erazvuiččiš Venäman agjoišpäi.
Kaik hö ühtniba Etnoforumaha, miččen avaiduz mäni Petroskoin Rahvahaližes teatras, a jatktand – Oloncas.
Nene rahvahaližed kollektivad etnoforuman jäl’ge tuliba Kindasovan przanikale-ki da ihastoitiba ristituid ičeze ezitusil.
Paiči koncertad praznikal voi väta erazvuiččihe karjalaižihe vändoihe, ühtneda voibištelusihe da ostta sijaližil da külähä tulnuzil mastaril midä-ni muštoks.

Idei ajada ümbri kaikiš vepsläižiš küliš Karjalan mal sündui Paginkluban ühtnikoil amu.
Jo toižen voden eri-igäižiden ristituiden grupp opendab vepsän kel’t kursil Petroskoiš.
Kaikil openikoil oma vepsläižed jured.
Heile kaikile om mel’he ičemoi rahvahan kul’tur, istorii.
Hö paksus kulištiba ičeze mamoilpäi da baboilpäi starinoid neniš sijoiš, kus hö oma sündnuded da kazvanuded.
Vähän ken openikoišpäi oli konzse ezitatoiden kodimal.
Taht ajada Änižröunaha da nägištada ičeze sil’mil čomad vepsläšt londust, enččed vepsläižed pertid, pagišta rahvahanke da muštelta heimolaižid, oli lujas sur’ kaikil Paginkluban openikoil.
Mö  igai pätim pästta meiden idejad eloho.
Meiden hüväd abunikad Kacmaha penid da surembid posadoid Änižröunas meid läksi kümne mest.
Seičemel oma jured ani neciš agjaspäi – Kalagespäi, Kaskezaspäi da Šoutjärv’-posadaspäi.
Toižile ristituile oli muite mel’he kacta vepsläižid tahoid, sada enamba tedoid vepsän rahvahan polhe, sen istorijas da nügüdläižes elos.
Meletada meiden ajeluses mö zavodim aigalaze: kirjutim planan, kuna lähtem da kus midä kacum, löuzim čoman sijan lebule da hüvid abunikoid kaikuččes küläs.
Ezmäi kaiked meile äjan nevoiba Kalagen da Šokšun školiden pämehed Svetlana Gotič, Nina Koren’kova, Šoutjärven muzejan pämez’ Natalia Anhimova da aktivižed külän eläjad – Mihail Pidžakov Šokšus, Nina Masl’akova Vehkojas, Julia Aprodu, Aleksei Dratvin, Valentina da Konstantin Mironovad Kalages, Jurii Sevastjanov Mägi-derüunas, Valentina Išanina Šoutjärves.
Surel tahtol hö ozutiba meile ičeze kodiröunad da starinoičiba kaikes, midä teziba.
Meiden ajelusen ezmäine päiv zavodihe kezakun 23.päiväl.
Aigoiš homendesel mö läksim kahtel mašinal Petroskoišpäi Änižjärven suvi-päivlaskman polehe.
Päiv oli tozi čoma: paštoi laskvas päiväine, puhui väl’l’ tulleine, irdal oli läm’ sä.
Mel’ kaikuččel oli hüvä, ved’ edel meid kaikid varasti äi ut da melentartušt.
Malinovii kvarcit – kiven kodima Dorog ezmäižehe külähasai jatksihe časun.
Sanuda, miše se oli kebn da hüvä, miše mö em homaičenugoi, kut teravas mäni aig, ei sa.
Dorogas oli muga äi süvid kopid, miše voi kebnäs mureta mašinad.
Nägui, miše necil dorogal jo amu ei olend nimittušt remontad.
Šokš-posad seižub 60.
kilometral Petroskoišpäi.
Nece posad ei ole sur’, siš eläb läz 50 mest.
Külän keskes om čoma škol.
Sen pämez’ om Nina Nikolajevna Koren’kova, lujas tark da hüväsüdäimeline ak.
Kaiken dorogan hän oli meile suren abunikan da čoman nevonikan.
Nina Nikolajevna abuti meile putta Iona-Jašjärvelaižehe monastirihe, löuzi mašinan, venehen, pästi meid školha jomha čajud da lebaidamha jäl’ghe pit’käd dorogad.
Šokšus mö tundištimoi vepsläižen mužikanke, lujas melekahan da azjakahan ristitunke Mihail Aleksandrovič Pidžakovanke.
Hänen jured oma ani neciš posadaspäi, kaiken igän hän tägä eläb-ki.
Mihail Aleksandrovičal mö tedištim, miše Šokšus om äi penembid derüunoid, kaikuččel om ičeze nimi: Pinž, Kara, Hörč, Čoga, Vasilišt, Keskül’.
Kaikuččel nimel om ičeze istorii.
Kut sanui meile Mihail Pidžakov: "Ende derüunoile anttihe nimid ezmäi kaiked rahvahan familijoiden mödhe, ende niken ei küzundki, mikš toižel derüunal om mugoine nimi, toiželmugoine.
Ku derüunas eletihe vaiše ühted Pidžakovad, ka derüunad kuctihe-ki Pinžaks.”
Oli melentartušt nägištada, kut külän eläjäd jagaba sur’t posadad derüunoidme da hüvin tedaba niiden röunaižed.
Meil oli aig kävelta da kacta Šokšun kaikuttušt čogašt da völ susedad Kvarcitnii-küläd.
Ku pagišta Šokšus, ka ei sa unohtada, miše se om tetab ičeze malinovii kvarcitkivel.
Sišpäi om tehtud Napoleon Banopartan sarkofag Parižas, Leninan mavzolei da Venäman prezidentan ezitanaz Kremliš Moskvas, Nikolai Ezmäižen muštpacaz Piteriš.
Nece Šokšus om sündnu tetab bohat kupec Mark Pimenov, a völ Šokš om tetab ičeze vanhal Iona-Jašjärvelaižel monastiril, mitte seižub ei edahan küläspäi.
Mö kaik sinna läksim-ki.
Iona-Jašjärvelaine monastir’ Iona-Jašjärvelaine mužikoiden monastirile täl vodel täudui 455 vot.
Sen tegii oli Pühä Iona-Jašjärvelaine, Pühä Aleksandr Svirskijan openik.
Om lujas žal’, miše tedoid Pühän Ionan polhe ei ole kaičenus muga äi.
Om tetpas, miše Pühä Iona oli sündunu Šokš-posadas.
XVI-voz’sadal hän läksi elämaha Jäšjärven randale, 17 kilometran taga Šokšuspäi.
Hän tahtoi jäda elämaha üksnäze mecha, edahamba ristituišpäi.
Hän löuzi mugoižen sijan Jäšjärven randal, kus ümbri oliba vaiše tihed mec da sured sod, putta sinna oliži tozi jüged.
Nügüd’ monastirihesai voib ajada vaiše surel mašinal kaidad tedme, a järves päliči souta vaiše venehel.
Hunter Paradise-lebupertiden radnikad oma kaiken aigan tulda abuhu da vöda ristituid toižele randale.
Mö kitäm Jevgenii Kuprijanovad, lujas čomad, hüväsüdäimelišt prihad abus.
Hän iče om sündunu Moskvas, no jo kaks’ vot eläb Jäšjärves, lujas navedib necidä sijad.
Jevgenii lahjoiči meiden gruppale suren kirjan Iona-Jašjärvelaižen monastirin istorijan polhe da sanui, miše monastirin udessündutamižen küzund nügüd’ ei ole sel’ged.
Päproblem om siš, miše valdmehed ei voigoi nikut pätta, tarbiž-ik monastir udessündutada ili se tarbiž konservoita.
Ved’ monastir’ om Karjalan istorijan muštpacaz, toine Venämal jäl’ghe Valaam-sar’t.
Kacmaha monastirin da loičemha Pühäle Iona Jašjärvelaižele kaikuččen voden tuleb Igumen Dosifei Šoutjärvespäi.
Ühtes hänenke sinna keradasoiš uskojad mehed.
Hö muštleba Pühäd Ionad, andaba monastirile ičeze hengelišt lämäd.
Olda adivoiš mugoižel pühäl sijal meile-ki kaikile lujas tuli mel’he.
Čoma londuz, tünüz’, hüväsüdäimeližed ristitud lahjoičiba kaikuččele uzid melid da unohtamatomid muštlotesid.
Čomad jumalanpertid Änižröunas Jäl’ghe monastirid meiden dorog mäni möst Süvärin polhe.
75.
kilometral Petroskoišpäi meid vastsi völ üks’ vanh vepsläine posad, miččen nimi om Vehkoi.
Čoma, südäimeline külän eläi Nina Ivanovna Masl’akova tundištoiti meid ezmäi kaiked Vehkoi-posadan peniden derüunoiden nimidenke.
Hän starinoiči meile, miše kaikes Vehkojas om kuz’ pen’t derüunad: Rostan’, Ogerišt, Vehkoi, Vanh Vehkoi, Brusno da Tahkoi.
Kaks’ jäl’gmäšt derüunad jo ei ole, toižiš rahvaz völ eläb.
Vehkojan keskes seižub vanh vepsläine jumalanpert’, mitte oli saudud vodel 1914 Hristosan sündundan muštoks.
Jumalan pert’ radoi ei hätken, vodel 1931 se oli saubatud.
Nügüd’ pert’ om avariinijas olendas, kaik iknad om muretud, katusel kazvaba pud, no meile tuli oza putta necen pertin südäimehe, verajad sil päiväl oliba avoin.
Vahvad seinäd, päčid čogaižiš pagižiba siš, miše iče pert’ om vahv eskai sadas vodes päliči, se oli saudud hüvil käzil da om pandud igäks rahvahale.
Ku nügüd’ Vehkojan jumalanpertiš oliži tehtud hüvä remont, ka pert’ radaiži völ hätken da oliži kaiken täuttud ristituil.
Kut kaikiš-ki vepsläižiš posadoiš, Vehkojas eläjid ei ole muga äi.
Külä heraštub vaiše kezal, konz lidnalaižed tuleba lapsidenke ičeze lebupertihe da zavodiba lämbitada päčid.
Siloi ümbri kaikuččes pertiš mäneb rad, turuišpäi lähteb savu, a tanhoil oma ristitud.
Kacta neche om lujas mel’he.
No meiden grupp tahtoi kacta ei vaiše pertid, ristituid neciš posadas, no nenid-ki sijoid, kus nügüd’ niken ei elä.
Meiden čoma abunik Nina Masl’akova ozuti dorogan Brusnoderüunaha i mö läksim sinna.
Brusno-derüun om koumen kilometran taga Vehkojaspäi, nügüd’ eläjid sigä ei ole, no oma lebupertid turistoiden da kalanikoiden täht.
Pol’ časud ajelust tihedad mecadme da pahad dorogadme jäl’ghe vihmad toi meid čomale järvele, kalanikoiden armhale sijale.
Sigä mö hengahtim verest il’mad, vähän lebaižim da möst ištumoi mašinoihe, ved’ edel meid varasti völ üks’ vepsläine posad – Kaskez, tetaban Karjalan man kul’turradnikan Rürik Loninan da Sovetskijan sojuzan valdmehen Ivan Man’kinan kodima.
Vanh posad Änižjärven randal Kaskez ili Kaskezoja om lujas čoma vepsläine posad, mitte seižub ani Änižjärven randal.
Posad om vanh.
Tetab tedomez’ Nikolai Ozereckovskii kirjuti neciš posadas völ 1785 vodel.
Nügüd’ Kaskezas ei ole muga äi eläjid, ei ole eskai 30 mest.
Küläs ei ole počtad, laukad, ei ole nimidä.
Lauk tuleb sinna kerdan nedališ, no se kaiken om tühj.
Om Kaskezas üks’ ižand, kudamb pidäb lehmid, härgid da kandab maidod susedposadoidme.
Om eläjiden-ki keskes mugoižid ristituid, ked pidäba kozid, kanoid, kodijänišid da ei lähtkoi posadaspäi eskai tal’veks nikuna.
Kaskezas om lujas äi kalanikoid.
Kut johtutaba külän eläjad, ende Kaskezas oli äi penid derüunoid: Ivanan, Haritonan, Ignatjevan, Fofanovan derüunad.
Konz-se küläs eli enamba 500 mest da oli läz sadad pertid.
Vanhad eläjad koliba, heiden lapsed lähteba pensijale da pördasoiš lidnaspäi elämaha kodimale.
Ved’ unohtada necidä čomut, mitte om Kaskezas, niken ei voi.
Meiden muštho Kaskez jäi čomembaks küläks kaikel Änižröunal.
Päiv tuli lophu.
Hämärzui.
Jäl’gmäine sija, kus meid kaikid varasti läm’ ehtlong da lebu oli Ščeleikikülä Piterin agjas.
Nece om 12 kilometrad Kaskezaspäi.
Neciš küläs openzihe vepsän kelen kursiden openikan Natalia Timinan mam Valentina F’odorovna Petuhova, enzne Zaharina.
Hän om sündnu Kaskezas, a ezmäižehe klassaha läksi Ščeleiki-küläha.
Kut johtutab Natalia, dedoi F’odor Trofimovič Zaharin toi mamad ičeze hardjoil školha neche sijaha.
Neciš küläs hän radoi iče-ki hätken, oli sepän.
Meile oli mel’he kundelta nenid čomid muštlosid da völ nägištada mugoižen vanhan puižen jumalanpertin, mitte oli saudud vodel 1783 Dmitrii Solunskii Mirotočivijan muštoks.
Vepsän ma om täuz’ lahja kahil mehil  Meiden toine päiv zavodihe aigoiš homendesel Himjogi-posadas.
Se sežub ani Karjalan man da Piterin agjan röunal.
Čomenzoitab küläd znamasine Himjogen pagast, kus seižub čoma, korged Pühän Bogorodican sündundan jumalanpert’.
Se om lujas vanh, om saudud 1659 vodel.
Meile tuli oza kacta necidä čomut kut irdpolelpäi, muga südäimes-ki.
Heng’ saupsi kaikil.
Om žal’, miše meil ei olend muga äi aigad, miše kacta tarkas kaikuččen čogaižen, aig oli ajada Kalagehe.
Kuni ajoim, nägištim völ ühten čoman posadan, miččele nimi om Toižeg.
Se seižub kuti mägel.
Nece posad om tetab ezmäi kaiked rahvahan nimil.
Sigä oma sündnuded mugoižed znamasižed vepsän rahvahan istorijan da kul’turan mehed, kut Dmitrii Moisejevič Puškin, ičemoi rahvahan kul’turan tedai da keradai edel voinad, Vasilii Ivanovič Kononov, Venäman taidehkul’turan arvostadud radnik, čoma kargnik da Karjalan man tetab artist.
Nece hän oli ezmäine Vepsän horan tegii, Kantele ansambl’an radnik.
Kalag’-posadas meid vastsi aktivine eläi, parahim vepsän kelen tundii, ičeze posadan tedai Valentina Sem’onovna Mironova.
Hän tervehtoiti kaikid lujas lämäs, a sid’ zavodi starinad Ropei, Čurei, Ozrei, Pagast, Klimei –derüunoiden polhe.
Ned kaik oma Kalages.
Valentina Sem’onovna sanui, miše Ozrajalpäi oma tetaban Sovetskii sojuzan gerojan Anna Lisicinan jured.
Kalagen keskes hän ozuti meile muštristan, sanui, miše necil sijal ende oli Varlaaman Hutinskijan jumalanpert’.
Mö tedištim, miše Kalag’ om bohat gabro-diabaz kivel.
Tägä radaba sured karjerad, miččed saba sidä da vöba Venäman kaikihe agjoihe.
Gabro-diabazaspäi tehtas muštpachad kaumištole, päčid kül’betihe da äi tošt.
No enamba kaiked meiden gruppad čududeli magi, mitte om neciš posadas.
Taht libuda sille oli kaikil mugoine sur’, miše nimitte vihmaine ei telustand meile.
Mägi oli tozi korged, läz sadad metrad.
Valentina Sem’onovnan sanoiden mödhe, voinan aigan suomalaižed tegiba sigä nel’l’ peitsijad.
Koume niišpäi om kaičenus eskai nügüd’aigahasai.
Meile tuli oza kacta ühten da sada völ enamba tedoid Suren voinan polhe, mitte oli neciš-ki Kalag’-posadas.
Kuva mägelpäi oli tozi čoma, kaik Kalag’ oli kuti meiden kämnil.
Jätta muštod lapsile da vunukoile Kalagespäi dorog vei meid planan mödhe Mägele.
Jo edahanpäi meile ozutihe muretud, kazvatadud heinäl jumalanpert’.
Kacmaha jugedusihe, putuim pertin südäimehe da lujas čududelimoi, kut čoma sigä oli.
Tundištimoi Mägi-derüunan eläjanke Jurii Ivanovič Sevastjanovanke.
Hänen jured oma ani sigäpäi.
Jurii Ivanovič starinoiči meile, miše tal’ven hän eläb Petroskoiš, a kezaks kaikuččen voden tuleskeleb kodiröunaha.
Mägel hänel om sur’ vepsläine pert’.
Pertiš hän holdub lujas tarkas, nimidä ei vajehta, nimidä ei anda muzejaha, sikš ku tahtoib kaiken jätta lapsile da vunukoile.
Jurii Ivanovičan pert’ om kuti todesine muzei.
Pertile om enamb sadad vot.
Enččed bučud, lačud, samvarad, reged, midä sigä vaiše ei ole!
Kaikutte kalu om mušt enččes elos, ezitatoiš.
Kut starioiči meile vanhemb külän eläi Jurii Sevastjanov, ende hänen derüunas oli 32 pertid, rahvast oli äi, a nügüd’ ei ole nikeda.
Järv’ om kazvahtanu heinäl, tanhad oma tühjad, eläjid kezal-ki om vähä.
Tünüz’ rebiti meiden hengid, oli žal’ uskta, miše konz-se Mägi-derüunad ei linne.
Jurii Ivanovičan laskav kaceg ei andand meile tulda pahaze mel’he.
Mö veslas prostimoiš toine toiženke da läksim edemba.
Kahesas kilometras Mägelpäi meid vastsi sur’ Šoutjärv’-posad, kus om äi rahvast, läz tuhad mest, kus elo jokseb kaiktäna.
Sigä oma čoma škol, päivkodi lapsile, hüvä medpunkt, äi laukoid, sur’ sömsija.
Külän keskes seižub tetab kaikile Šoutjärven etnografine muzei, miččen tegii om Rürik Lonin.
Sinna mö läksim-ki.
Hüväsüdäimeline ak Valentina Išanina vastsi meid muhul, avaiži kaikid uksid, ozuti kaikid muzejan honusid, hot’ nece oli lebupäiv.
Muzejas mö möst saim tedoid vepsläižiš, el’genzim, mitte bohat om meiden rahvahan kul’tur da istorii, kut äi om kaičenus endevanhaspäi nügüd’aigahasai.
Jo äi vozid muzejan polhe holdub pämez’ Natalia Aleksandrovna Anhimova.
Hän kaiken vägen, hengen da melen paneb muzejan radho, abutab meile-ki kaiken aigan.
Necil sügüzel muzei praznuičeb 50-vottušt jubilejad.
Irdal oli jo eht, mö tozi olim kaik väznuded.
Sä necil päiväl oli huba.
Kaiken aigan vihmui.
No ajada kodihe niken ei rigehtind.
Mö pätim lähtta Änižjärven randale, kävuda sigä da johtutada kaiken, midä nägištim neciš kahtes päiväs.
Mel’ kaikil oli hüvä, päs oli äi tedoid meiden armhan vepsän rahvahan polhe, ristituiš, miččed kaičeba muštod enčččes elospäi.
Mö nägištim vepsän man čomut, i kaik meletim, miččed olem ozakahad, miše olem ičemoi rahvahan lapsed, miše meiden jured oma neniš tahoišpäi, miše mö olem vepsläižed!

Openduz: Kezan augotišes meiden toimitai Maria Košeleva oli kusril verhas mas.
Täs hän starinoičeb ”Kodima”-lehtesen lugijoile ičeze openduses.
Tö, nacein, äi kerdoid elos kundlit mugoižid sanoid kut ristituiden oiktused.
Jäl’gmäižel aigal kaik paksumba pagištas neciš.
A ku sanuda tärktemba – oiktusiden kaičusiš.
Nece om lujas sur’, leved da jüged azj, neiččele nügüd’ anttas äi homaičust.
Ristituiden oiktused om mugoine azj, miččele ei eskai sa löuta konkretišt märičust.
No ku ristit löudab vastusen sihe, a völ paremba – mahton kaita oiktusid, hän voib tehta äjan.
Miše tehta necidä Ühthižrahvazkundad jo kaks’kümne vot jogahižen voden tegeba Harjoiteluzprogramman igähižiden rahvahiden oiktusiden mödhe.
Kut oli jo sanutud Ühthižmaiden organizacijan Ülembaine komissariat ristitun oiktusiden mödhe 20 vot tagaze vedi ezmäižen Harjoiteluzprogramman igähižiden rahvahiden täht.
Se oli tehtud sikš, miše täl vodel oli ezmäine Mirun igähižiden rahvahiden 10-vozne jubilei.
Programman pätegendan– antta igähižile rahvahile voimuz sada tedoid Ühthižrahvazkundoiden sistemas da mehanizmoiš, miččed om sidotud ristitun da, sen-žo aigan, igähižiden rahvahiden oiktusihe.
Meletadas, miše programman ühtnikad linneba paremba vaumištadud, miše kaita rahvahiden oiktusid da abutada ičeze sebroile tehta necidä, a mugažo opeta sihe toižid igähižiden rahvahiden ezitajid.
Nece programm om tehtud nelläl kelel: venän kelel, anglian kelel, francian kelel da ispanian kelel pagižijale rahvahile.
Se jatkub ühten kun francian da anglian kelil pagižijiden ristituiden täht Ženeva-lidnas da pol’tošt kud ispanian da venän kelil pagižijoile: koume nedalid Moskva- da Bilbao-lidnoiš, a sid’ koume nedalid jatkub Ženevalidnas toižiden ühtnikoiden täht.
Venänkeližed ühtnikad opendaba Venäman rahvahiden sebrastusen universistetas, sigä koume nedalid heil oma openduzparad, kus hö opendasoiš rahvazkeskeižihe temoihe da opendaba mehanizmad ristituiden oiktusiden poles (konvencijad da deklaracijad), opendaba Ühthižrahvazkundoiden sistemad da sen mehanizmad, miččed om sidotud igähižiden rahvahiden oiktusihe.
Mugažo sen palan programmaha mülüb valdkundan sisteman openduz da tundištoituz igähižiden rahvahiden olendanke.
Miše ühtneda programmaha tarbiž täutta suren anketan, kus pidab starinoita ičeze mahtišton da tegendan polhe.
Anketad tarbiž oigeta vodes programman edes.
Ühtnikoiden valičuz om lujas tärged da kova process.
Se om jagatud koumehe etapaha.
Ezmäi nügüdläižed programman ühtnikad kaikiš anketoišpäi valičeba 20 parahimad, sid’ Venälaižed programman ühthižradnikad tegeba toižen valičusen etapan, da lopus nece ühtnikoiden lugetiž oigetas Ženevalidnaha, kus Ülembaine ristituiden oiktusiden komissariatas tehtas jäl’gmäine pätuz.
Programman ühtnikan voib olda vaiše igähižen rahvahan ezitai, tarbiž, miše hän da hänen organizacii tegižiba radod, mitte om oigetud rahvahiden kaičendaha.
Igä da openduz ei olgoi tärktad, no kaikense pakičijale tarbiž mahtta opeta toižid ristituid.
Täl vodel programmaha  ühtni kahesa venäkelišt ühtnikad: čukčad, nanaicad, šorcad, evenkad, ul’čad da vepsad.
Kaik hö oma eri-igäižed, erazvuiččen mahtištonke, no kaik hö oli valitud ičeze sebroiden ezitajikš.
Moskvas openduz jatkui 4.-25.
kezakud.
Se mäni Venäman rahvahiden sebrastusen universitetas, oiktusiden tedokundal.
Kogonaižen päivän ühtnikad openziba valdkundan da rahvazkeskešt oiktut, niiden sistemad da mehanizmad.
Melekahad da mahtokahad opendajad hüvin sel’genzoitiba kaik sändoid da azjoid, starinoičiba, kut rata valdkundanke, kirjutada pakičused da taričused, openziba sauda dialogad rahvahan da valdmehišton keskes.
Kaik nece vaumiči ühtnikoid toižehe komponentaha Ženeva-lidnas, kus hö voižiba kävutada ičeze tedoid praktikal.
Paiči opendust oli tehtud erazvuiččed vastused valdkundan organizacijoiš, mugoižiš, kut Ristitun oiktusiden valdakahan mehišton apparatas, Valdkundan Dumas, kus oli vastuz RAIPON-sebranke da oli tehtud ištund, miččen polhe oli jo kirjutadud kezakun nomeras.
Programman ühtnikad oliba mugažo vastusel Verazmaiden azjoiden ministerstvas da mugažo Moskvan Ühthižrahvazkundoiden ofisas, kus heile starinoitihe programman da sen jatktandan polhe.
Meiden man ezitai Aleksei Cikarev starinoiči sen mehanizman radon polhe.
Se oli lujas tärged, sikš ku kaiken aigan Harjoiteluzprogramman aigan om sen mehanizman sessii, mitte jatkub 5 päiväd da miččel voib ezitada ičeze rahvahan küzundoid, tehta taričused mehanizmale, miše se abutaiži painastada sen küzundan pätusehe.
Toižil sanoil – Moskvan programman pala oli täuz’ erazvuiččid azjtegoid da abuti ühtnikoile el’geta, oppida ičtaze hüvin da kodvda sadud tedod praktikal, Ženeva-lidnas, miččen polhe tö voit lugeda toižes nomeras.

Kezakun lopus Karjalan Belomorskan rajonas oli tehtud seminar, mitte oli Venäman igähižiden rahvahiden naižiden da norišton oiktusiden da voimusiden ližaduz-projektan pala.
Projektad vedäb Karjalan sebr, miččen nimi om “Nevond”.
Seminarale tuliba kul’tur-, openduzradnikad, sebroiden ühtnikad, školiden openikad Karjalan koumes agjaspäi.
Seminar mäni kaks’ päiväd.
Ezmäižel päiväl seminaran ühtnikad kacuiba unikališt arheologišt kompleksad – Vauktan meren petroglifad.
Vauktan meren petroglifad-muzejan radnik Ales’a Krivohat’ko vedi melentartušt ekskursijad, miččes starinoiči, kut pohjoižmale tuliba ezmäižed eläjad, mitte elo oli heil.
Pomoroiden kul’turan keskuses oli tehtud vastuz, miččes pagištihe Karjalan igähižiden rahvahiden problemoiš da Karjalan maiden kehitoitandan polhe.
Tervhensanad vastusel sanui Belomorskan rajonan administracijan pämez’ Vladimir Popov da Nevond-sebran pämez’ Jelena Leontjeva.
Pomoroiden keskusen pämez’ Ol’ga Stepanova starinoiči Verni, biluju slavu, Sumposad-projektan radon polhe.
Projektan päidei om antta ut elod vanhale posadale, sirtta veresid melid radho, mitte om oigetud istorijan oppindaha, mugažo antta külän eläjile voimusen rižada ičeze tärktad znamoičendad sures azjas.
Karjalan Tedokeskusen Ekonomikan institutan tedoradnik Inna Čubijeva eziti Lang männudespäi aigaspäi tulebaha aigaha – dokladad.
Hän starinoiči tehtud projektoiden polhe, miččed oli oigetud kul’turan da londusen kaičendaha.
Šokš-školan pämez’ Nina Koren’kova starinoiči udes projektas, miččen pätegendan om parembzoitta Šokšposadan irdnägod, tehta küläd melentartuižen turistoiden täht.
Karjalan rahvahaližen politikan ministerstvan radnik Jevgenija Šustova sanui, miše ministerstv voib tugeta rahoil projektoid, miččed abutaba kehitoitta da kaita Karjalan igahižiden rahvahiden kul’turad.
Radpäivän lopus oli tehtud mastar’-klass, kus opetihe tehmaha koukuine avadimiden täht.
Toižel seminaran päiväl adivod läksiba pomoroiden Sumskii Posad-küläha, kus necil päiväl oli sur’ fol’klorpraznik.
Seminaran ühtnikad nägištiba, kut radab Verni, biluju slavu, Sumposad-projekt, miččen polhe oli pagin seminaral.
Seminaran ühtnikoiden täht oli vaumitud melentartuine kul’turprogramm: heid vedädihe posadan vanhoid irdoidme da ozutadihe heile posadan znamasižid sijoid.
Mugažo adivod käveliba Suhoje-vanhas küläs da kacuiba Petran da Pavlan pühäpertid, mitte sijadase Virma-posadas.
Seminaran melentartuine da bohat programm andoi voimusen sen ühtnikoile tedištada Pomorjen kul’turad, mugažo vajehtadas tedoil da mahtoil projektoiden rados.
Karjalan mal om bohat istorii.
Om žal’, miše äjad istoriližed muštpachad, miččed sijadasoiš edahaližiš küliš, ei olgoi tetabad.
Mugoižed seminarad abutaba rahvahale tedištada znamasižid sijoid da andaba toivon, miše nene sijad kehitoitasoiš tulijas aigas.

Tedat-ik tö, miše džinskangahaspäi voib tehta bumagad, plastikbutulkaspäi – flissobad, a vanhoiš mašinkezroišpäi – kezaližid räzinkengid?
Jogahine ristit kaikuččen päivän tacib murdod rujobakha meletamata, kuna se putub edemba.
Mö em meletagoi, miše meiden jogapäiväine elo tegeb sur’t pahut ümbärdajale mirule, londusele.
Tedomehed sanuba, miše 40% ristitud mirus koleb redustadud ümbrištospäi, päazjan redustadud vedespäi, maspäi da il’maspäi.
Ekologižed problemad surendaba kibuiden lugumärad.
Mö harjenim kävutoitta londust, no em kaičegoi sidä.
Kaikuččen päivän mö tacim miruhu murdod.
Meletagat!
St’okulbutulk venub mas üks’ millon vot, konservbank – läz 100 vot, kengänpohj räzinaspäi – 80 vot, nahkasižed sobad venuba mal 50 vot, polietilen – 20 vot...
Om jüged uskta, miše erased veššid, miččid mö tacim, eläškandeba pit’kemba meiden vunukoid.
Vodes kaikutte mez’ jätab läz 300 kilod murdod.
Midä linneb meiden Mal 100 vodes päliči?
Äjad londusen kaičijad da fotokuvadajad tegiba mugoižen eksperimentan.
Hö pakičiba ristituid kaita erazvuittušt rujod kun aigan, a sid’ kuvaziba sidä.
Hö tegiba necidä sen täht, miše ozutada ristituile, kut äjan rujod kakuččel mehelpäi jäb miruhu kus.
Naku meil om teiden täht francialaižen kuvadajan foto.
Hän päti tedištada, äjak rujod ičeze jäl’ghe jätab kaikutte ristit vodes.
No Antuan Repessele muga tuli mel’he se rad, miše hän kaiči rujod nel’l’ vot da peiti sidä ičeze avtotanhaze.
Sid’ hän tegi melentartuižid fotokuvid, kactes miččehe tuleb mel’, miše meiden Ma om varus.
Mö melatam muga...
Meiden Ma – om meiden kodi, se andab meile il’mad, miše mö voižim henkta sil, se jotab da sötab meid.
No meletam-ik mö, miše tarbiž spasiboitta Mad kaikiš neniš azjoiš, miše se andaiži elod meiden vunukoile-ki?
Äjiš verhiš maiš ristitud sortiruiba, jagaba murdod edel sen tacindad.
Min täht se tarbiž?
Sen täht, miše antta murdoile toižen elon.
Erazvuiččed zavodad da fabrikad voiba tehta tactud rujospäi uzid veššid.
Venämal rujoiden jagatand ei ole tobjimalaine azj.
Meiden irdoil ei ole erazvuiččid bakoid, miše mö voižim sortiruida murdod.
No meiden-ki lidnoiš om londusen kaičijad, miččed andaba ristituile mugoižen voimusen.
Ristitud kaičeba kun aigan rujod da märitud päivän tuleba kožujaha lidnan sijaha, miše sigä jätta jagatud murdod.
Kaik nece rujo suriš mašinoiš vedädas fabrikoile, kus vanhoile veššile anttas toine elo.
Paiči sidä, erasiš laukoiš voib jätta vanhoid sobid da völ sada siš skidkoid uzile ostmižile.
Tedajad ristitud sanuba, miše 60% rujod voib kävutoitta toižen kerdan.
Londusen kaičijad sanuba, miše meiden man ristituid völ ei el’gekoi murdoiden jagatandan tarbhut.
No kaikuččen voden ristitud, kudambad zavodiba jagata rujod, tegese kaik enamba.
Pigai nece azj voib painastada sihe, miše meiden man lidnoihe oliži pandud bakoid erazvuiččile murdoile.
Nügüd’ se azj ei to ližad ni valdale, ni, ozutesikš, eskai nenile fabrikoile, kus tehtas polietilenpaketoid, miččid meiden kodiš om kaičenus lujas äi.
Mi oliži, ku kaikutte ristit kävuiži laukha ičeze kangasižen sumkanke?
Kut tarbiž jagata murdod?
Ezmäi pidab el’geta, mitte rujo voib mureta da tehta sišpäi midä-se ut.
Sihe mülüiba sobad da kengäd, veššid puspäi, bumag, plastik, räzin da metall.
Kaik nece tö voit oigeta fabrikale, sen sijas, miše jätta se venumaha da hapnemaha miruhu sadoid vozid.
Muštakat, miše st’okul da erasen plastikan rodud ei hapnegoi millionad vot.
Meiden lidnoiš ei kaikuččele plastikan ladule voib lahjoita uz’ elo.
Suriš lidnoiš se voib tehta kebnemba.
No eskai kuz’-seičeme ei tactud plastikbutulkad – om sur’ panend londusen kaičendaha.
Armastagat meiden mad!
Se andab elon meile.
Meletagat, miččen londusen mö tahtoim jätta meiden jäl’genikoile.

Praznik: Erasid vozid tagaze Šokšun eläjad tegiba ičeze küläs ”Päiväižen praznikan”.
Täl vodel Karjalan Rahvahaližen politikan ministerstv tugi necidä praznikad rahoil.
Navedid-ik tö ičetoi kodisijad?
Nacein, ei ole ristitud, kudamb sanuiži, miše hän ei navedi sidä.
Kodisija, kacmata sihe om-ik se edahan vai ei ole, eläb-ik ristit sigä pit’kha vai ei, kaiken om hänen südäimen da hengen pala, mittušt hän muštab hüväl sanal da melel.
Muga, kodisijan praznikad jogahižen voden praznuičeba Šokšun eläjad.
Necen praznikan nimi om ”Pühä päiväine”.
Se tehtas tobjimalaz heinkun toižen pühäpäivän.
Täl vodel nece päiv vähän sirttihe, sikš miše 15.
päiväl heinkud oli vepsläine ”Elon pu”-praznik Šoutjärves, niken ei tahtoind pidäta kaks’ mugošt praznikad rindati.
Nedališ päliči mugažo ei ozastund tehta praznikad vihmkuron tagut.
Valeg oli kogonaižen päivän da sen taguiči ei olend voimust tehta ”Päiväižen pühäd”.
No kaiken-se ei sand jätta külänikoid praznikata.
Se lopuks pidätihe 30.
päiväl heinkud!
Kacmata sihe, miše necil-ki päiväl oli vihmasine sä, praznik tegihe lujas vessel, melentartuine da kaikid tärktemb – se oli lujas kodikaz, nece oli todesine külän praznik!
Praznikan tegijan oli Šokšun agjan administracii da abunikan oli Rahvahaližen politikan ministerstv.
Azjtego mäni Šokšun školan rindal.
Hot’ nece oli-ki ”päiväižen praznik”, iče paiväine ei tahtoind ozutadas, taivaz oli pil’vekaz, erašti vihmui.
Kacmata sihe, kaik oliba hüväs meles, niken ei eskai homaičend vihmad, kerdale ottud vihmsädod da vihmvarjoičijad kovas abutiba ristituile.
Adivoid vastsiba čomad neičukaižed rahvahaližiš sädoiš.
Hö andoiba tulijoile penikaižen lahjan da sanuiba tervhensanoid.
Jogahine adiv voi adivoitas magukahal vepsläižel paštatesel da hulal čajul, midä lämbiti mugoižel vihmukahal päiväl da andoi praznikale völ enamba kodikahut.
Kaikuččel praznikan adivol oli voimuz ühtneda mastar’-klassaha – tehta päiväižen znaman nitišpäi.
Se tuli mel’he kut lapsile, muga aigvoččile-ki ristituile.
Erased tegiba päiväižid ičeleze, a ken-se –ičhižile-ki.
Paiči necidä adivoiden täht oli tehtud ”Kaikid čomemb kirb”- da ”Kaikid čomemb änikpal’mik”-konkursad.
Niihe ühtniba vaiše lapsed, heiden abul praznik läksi völ mujukahambaks”.
Oli lujas hüvin nähta praznikal äi lapsid.
Hö oliba praznikan adivoin da mugažo artistoin: eziniba scenal, pajatiba da kargaižiba.
Lujas hüvin oli ozutadud ”Lämoidäd’ da Vezi-tädi”-sarn!
Kut-žo čoma oli kundelta, kut penikaižed lapsed pagižeba vepsän kelel, Šokšul om hüvä sü olda korktad mel’t ičeze lapsiš.
Meiden redakcijan polespäi tahtoim sanuda surid spasiboid Šokš-külän administracijale, Rahvahaližen politikan ministerstvale, kaikile, ken ühtni päiväižen praznikan tegemižehe, päazjan Šokšun ejäjile siš, miše hö kaičeba mugošt čomad tradicijad.

15.
päiväl heinkud Šoutjärv’-posad vastsi adivoid erazvuiččiš agjoišpäi.
Äivoččen tradicijan mödhe endevanhas vepsläižes küläs änikoiči ”Elon pu”.
”Elon pu”-praznikal oma pit’käd jured.
Šoutjärves ezmäine vepsän kul’turan praznik oli tehtud vodel 1987.
Koumeskümnes vodes praznik om vajehtanus.
No sen päsimvol om jänu mugoiženžo – praznik ozutab, miše vepsän kel’, vepsän rahvaz da sen kul’tur oma eläbad.
Täl vodel praznikan deviz oli Istorijan eläb lang.
Kuti langal ühtenzoiti ”Elon pu”-praznik surid jubilejoid.
Männudel vodel Šoutjärven vepsän rahvahan hor praznuiči ičeze 80-vottušt jubilejad.
A täl vodel jubilejad praznuičeb Šoutjärven vepsän rahvahan muzei Rürik Loninan nimel – muzejale täudub 50 vot.
Täl kerdal ”Elon pu”-praznik leviganzihe čomas sijas kohtha Änižen randal.
Päipaštosine läm’ sä oli hüvän znaman külänikoile da lidnan eläjile tulda vepsläižele praznikale.
Penikaine pallišt mülüi äi adivoid: tägä kerazihe ei vaiše vepsläižed, no kaik, kelle om melentartušt vepsän rahvahan kul’tur, ked tedaba vepsläižiden adivoičetusen tradicijan polhe, ked navediba vepsläžid pajoid da tradicionališt magukast sömišt.
Praznikan avaižiba sen ižandad – Šoutjärven vepsän rahvahan hor ihastoti adivoid vepsläižil pajoil da karguil.
Adivod iče-ki mäniba karghu – surel tahtol ristitud tartuiba horovodha da kruugaha, ühtniba rahvahaližihe-ki vändoihe.
Scenal pajatadihe da kargaitihe kogonaižen päivän, sanutihe tervhensanoid da ozatelusid praznikanke.
Karjalan varapämez’ Artur Parfenčikov tuli vepsläižele praznikale ezmäižen kerdan.
Hän sanui: ”Nügüd’ om lujas tärged tehta kaiken, miše kaita vepsän rahvahan tradicijoid, kaita veroid, kel’t.
Om tärged, miše oližiba mugoižed praznikad, kus voib kundelta vepsän paginad, nägištada enččid tradicijoid”.
Praznikan adivod ei tustunugoi: hö ühtniba konkursoihe, vändoihe, mujuiba magukahid pirgoid da kalitoid, ostiba sijaližiden mastariden tehmusid.
Äjiden adivoiden täht ”Elon pu” om znamasine päiv kalendariš.
Irina Sotnikova, praznikan jogavozne adiv sanui: ”Minä muštan, völ konz olin lapsen, ka ”Elon pu”-praznik oli Toižeges.
Minä muštan, kut sigä olin.
Möhemba praznik zavottihe tehta Šoutjärves, i minä mugažo tuleskelin praznikale ičein vanhembidenke, a nügüd’ kaikuččen voden tulen praznikale jo ičein lapsidenke.
Ezmäi kaiked praznik kaičeb vepsän kel’t, vepsän kul’turad, tradicijoid.
Necil praznikal minä vasttamoi tutabidenke i minai om voimuz pagišta ičemoi kelel”.
”Elon pu”-praznikal om tärged znamoičend.
Se ühtenzoitab rahvast i andab rahvahale rižada da el’geta, miše vepsän rahvahan elo jatktase, rahvahan tradicijad eläba, kel’ ei kolend.
Jelizaveta Haritonova, praznikan adiv sanui: ”Kaik voiba tulda vepsän male i voiba kulištada vepsän paginad, vepsläižid pajoid, nägištada toine tošt.
Nece om lujas hüvä znam meile, vähäluguižele rahvahale, miše pidab eläda ühtes.
Mö kaik tahtoim, miše mugoižed praznikad oližiba kaikuččen voden.
No mö tahtoim, miše oliži ei vaiše praznik, ei vaiše kargud da pajod, a midä-ni hüväd tehtaiž vepsläižile i kaikile, ken eläb vepsän mal”.
Tradicijan mödhe kaikutte tulnu mez’ sidoi pun oksaižehe lentaižen da šuhaiži ičeze toivod.
Nacein, äjad necil päiväl toivotiba, miše vepsän rahvaz eläiži, vepsän kel’ ei kadoiži, a ”Elon pu” änikoičiži völ äi vozid!

24.
kezakud Natalia Sinickaja tegihe Periodikapaindišton pämeheks.
Nece karjalaine naine om sündnu Ladva küläs.
1994 vodel opetes Baltianmerensuomalaižen filologijan fakul’tetal hän zavodi rata toimitajan Oma mua-lugendlehtesen toimištos.
Hän radoi muga napernas da tarkas, miše jo vodel 2006 tegihe lugendlehtesen pätoimitajaks.
Rates Periodika-paindištos Natalia čomin ozuti ičtaze, kut hüvä karjalan kelen da kul’turan tundii, kaiken kehitoittes ičeze mahtoid hän sai hüvän sädaisebran johtajan mahtišton, kaiči da kehitoiti Karjalan rahvahališt joukvestištod, sai lugijoiden da ühthižradnikoiden avtoritetan.
Paiči necidä hän oli Karjalan rahvahan sebran pämehen, nece rad abuti tehta Oma mua-toimištospäi keskusen, miččehe kerazihe kaik, kenele ei ole üks’kaik karjalan rahvahan elo da kel’.
Völ Natalia Sinickaja om Venäman kirjutajiden sebran ühtnik, vodel 2008 läksi eloho hänen ezmäine ”Inäine”-taidehkirj karjalan kelel.
Vodel 2010 se tuli Laps’kirjan rahvazkeskeižen nevondišton lugetišehe.
Natalia Anatoljevna om Karjalan karjalaižiden, vepsläižiden da suomalaižiden Nevondišton, Karjalan termišt-orfografižen komissijan, GIA – komissijan ühtnik.
Siš ei ole kaik hänen arvtegod, hän tegeb suren panendan rahvahan literaturan kehitoitandaha, hän om Venäman rahvahiden literaturoiden tugen programman ühtnik-ki.
Natalia om valitud Novaja Vilgan deputataks.
Hän om tetab Karjalas kut ristit, kudamb holdub karjalan rahvahan kul’turan da tradicijoiden kehitoitandan da kaičendan problemoiš.
Hän mugažo tugedab ičeze rahvahan kul’turad ičeze perehes-ki kazvatades koume last.

Necen voden heinkus erasikš päivikš minei ozastui tehtas igähižiden rahvahiden Riddu Riđđu-festivalin palaks.
Nece festival’ mäneb jogahižen voden Norvegias, čomal Manndalen-mägitahol.
Se oli tehtud vodel 1991, miše tugeta saami-rahvast, mitte pit’kha oli elänu necil tahol.
Aigan sirttes festival’ kazvoi tärktaks rahvazkeskeižeks aigtegoks.
Äi rahvahid kerazihe festivalile, miše jagatas ičeze kul’tural kaiken mirunke.
Nene oliba rahvahad Norvegiaspäi, Grenladiaspäi, Amerikaspäi, Al’askalpäi, Germaniaspäi, äirahvahaline Venäma oli ezitadud festivalil ičeze ”loštajil” rahvahil.
Ken-se ajoi festivalile artistan, ken-se mastarin ozutelusenke, minä-žo olin sigä Norišton programman ühtnikan.
Festivalin aigan mö openzim tuva-rahvahan karguid, saami-rahvahan joikpajoid, kurkpajoid, Al’askan rahvahaližid vändoid.
Mö olem olnu ”Sledopit”-fil’man muzikaližel ozutusel, mitte kosketab hengen süvüt.
Se oli saami-rahvahan jügedale istorijale omištadud ozutelusel.
Mö vastsimoi ristituidenke, kudambad kovas kaičiba ičeze rahvahiden oiktusid da andoiba mirule teta tot sen polhe.
Jogahižen ehtan norišt kerazihe čumaha ümbri pažagas da äi časuid tundištoitihe toine toiženke, johtutiba ičeze rahvahan legendoid, sarnoid da pajoid.
Kacmata sihe, miše minä olen ezitajan vepsläižišpäi da äjän starinoičin meiden kul’turan polhe, minai oli voimuz johtutada venälaižid-ki tozistarinoid, erased miččišpäi oli kirjutadud meiden Karjalas.
Ned tuliba mel’he kundlijoile.
Kosketades ristituidenke kogonaižes miruspäi el’gendaškanded, mitte vär mel’pido Venämas da venälaižiš om verazmaiš eläjil ristituil.
Mugoižed festivalid, kut Riddu-Riđđu, abutaba norištole avaita ühten tärktan azjan – miše mirun rahvahil om äi ühthišt, miše mö voim kovas armastada da arvostada toine tošt.
Ku tämbei mirun elo-ozan azjoid pätaiži nece norišt, sid’ mö eläižim mirus gor’ata da kündlita.

Kaikuččen voden Piterin agjan valdmehišt naprib tehta radod vepsän kelen da kul’turan kaičendan täht.
Jo hüväks tradicijaks tuli tehta vides vepsläižes küläs vepsän kelen kursad.
Täl vodel ned mäneba Piterin agjas Pöudon,  Boksitogorskan da Podporožjen rajonoiš jo nelländen voden.
Kaikuččen kerdan suren abun kursiden tegijoile andaba Puškinan universitet Piterišpäi da Vepsän kul’tursebr Petroskoišpäi.
Vepsläižed tedomehed, opendajad, lehtmehed da vepsän kelen tundijad Karjalaspäi paneba kaik vägid, miše kirjutada kaikuččen voden uzid openduzkirjoid, radlehtikoid, tehta ližamaterialoid ičemoi kelel kursnikoile.
VEPSÄN KELEN RADLEHTIK Om lujas žal’, miše tämbeižeks aigaks niühtes Piterin agjan školas lapsed ei opekoi vepsän kel’t urokoil.
Erasiš školiš oma vepsän kelen fakul’tativad, no ned mäneba harvoin, vaiše kerdan nedališ.
Lapsid nenile urokoile tuleb lujas vähän.
Lühüdad openduzčasud ei abutagoi opeta lapsid vepsän kel’he hüvin.
Nacein, sikš Piterin agjan valdmehišt ladib tehta kaikuččen voden vepsän kelen kursid da kerata niile kaikid tahtnikoid.
Kut männuzil-ki vozil täl kerdal kursile keradase viž gruppad, 20 mest kaikuččes.
Lapsed, norišt, vanhembad, eskai rauhad ristitud keradasoiš ühthe, miše opeta maman kel’t ani augotišespäi.
Miše opendajile oliži kebnemba vedäda nenid kursid, täl vodel aktivistad Petroskoišpäi vaumičiba kursnikoile čoman ”Vepsän kelen radlehtikon”.
Radlehtikon tegijoiden keskes oma Petroskoin universitetan opendai, Karjalan kelen, literaturan da istorijan institutan radnik Ol’ga Žukova; Kodima-lehtesen pätoimitai, Kipinä-kulehtesen toimitai Galina Baburova; Karjalan tele- da radiotoimitajad, Petroskoin universitetan pästnikad Maria Filatova da Larisa Smolina.
Lujas suren abun radlehtikon tegemižes tegiba vepsläine tedodoktor Nina Zaiceva da vepsän kelen tundii Jelizaveta Haritonova.
”Vepsän kelen radlehtik” om sur’, läz 70 lehtpol’t.
Siš oma čomad pirdatused, hüväd tegendad erazvuiččihe temoihe.
Kaik temad, vaihišt da grammatik oma mugožed-žo, kut i aigemba tehtud openduzkirjas, mitte läksi eloho kaks’ vot tagaze Piterin agjas.
Vepsän kelen radlehtik om oigetud nenile ristituile, ked opendaba vepsän kel’t ani augoitišespäi da nenile, ked ei mahtkoi kirjutada da lugeda ičemoi kelel hüvin, no voiba čomin pagišta.
Uden redlehtikon abul voib opetas kirjutamha vepsäks kirjamid, sanoid, frazoid, antta vastusid küzundoihe, tehta dialogad, käta tekstad venän kelespäi vepsän kel’he da äi tošt.
SEMINAR OPENDAJIDEN TÄHT Kut rata radlehtikonke, miččes formas voib tehta urokad, miše ned oližiba melentartuižembad, opendajile starinoičiba seminaran aigan vepsän kelen tundijad Larisa Smolina da Ol’ga Žukova.
Heinkus hö tuliba Vidlaha da vastsihe vepsän kelen kursiden vedäjidenke.
Kut muloi-ki seminar mäni Vidlan külän kirjištos.
Vepsän kelen opendajad tuliba seminarale vides küläspäi.
Hö saiba uzid radlehtikoid, starinoičiba, miččed azjad oma vepsän kelenke heiden küliš täl vodel, kut hö vediba kursid muloi da endemulošt, miččed jügedused heil sünduiba kursiden aigan, midä hö iče varastiba da midä saiba.
Kaik tulnuded opendajad Gul’a Polivanova, Tatjana Klimova, Jekaterina Baranova da Taisia Käpänova homaičiba, miše nügüd’ külänikoil om melentartuz’ ičemoi kel’he.
Rahvaz tahtoib teta kodikel’t i tuleskeleb kursile erazvuiččiden süiden taguiči.
Toižed tahtoiba opetas kirjutamha da lugemaha kodikelel, toižil oma vepsläižed jured, no hö ei mahtkoi pagišta vepsäks, vaiše tedaba erasid sanoid ičemoi kelel.
Oma mugoižed-ki, ked tuliba opendamhas vepsän kel’he vunukoiden taguiči.
Läz kaik vepsän kelen kursiden vedäjad oma kodikelen hüväd tundijad.
Hö ani laps’aigaspäi tedaba vepsän kel’t, kaikel südäimel holduba ičemoi kelen tulebas elos.
No oma opendajiden keskes mugoižidki, ked opendaba kodikel’t ani augotišespäi ühtes ičeze kursnikoidenke.
Pidab sanuda, miše nelläs vodes neniden opendajiden kel’maht tegihe korktembaks.
Ihastoitab i se uzišt, miše erasiš vepsläižiš küliš Piterin agjas azjad vepsän kelenke vajehtasoi parembaha polehe.
Anna Trifanova, Vidlan külän vepsän keskusen radnik homaiči, miše ühtes päivkodiš hän zavodi opeta lapsid kodikelihe ani pičuižišpäi.
Om toiv, miše toižiden küliden školihe da päivkodihe Piterin agjas mugažo tuleba vepsän kelen urokad, a kaikiš honusišpäi möst kuluškandeba čomad vepsläižed paginad!
Ved’ siloi voib uskta, miše vepsän kel’ eläškandeb hätken i ei kado nikonz!

9.
elokud kogonaižes mirus praznuitihe Igähižiden rahvahiden päiv.
Muga oli pättud Ühthižrahvazkundan Generaližel Assamblejal jo vodel 1994.
Praznikan istorii om mugoine: necil päiväl oli ezmäine Igähižiden rahvahiden päivän radgruppan ištund, miččel sanutihe: ”Necil Igähižiden rahvahiden päiväl mö arvostam igähižiden rahvahiden kul’turiden bohatust da sur’t panendad, mittušt nene rahvahad paneba mirun rahvahan kanzaha.
Mö mugažo muštam suriš jügedusiš, miččid oma igähižil rahvahil”.
Sid’-žo oli sanutud ezmäižes mirun igähižiden rahvahiden ”voz’kümnes”, mitte zavodihe vodel 1995.
Se abuti paremba kundelta igähižiden rahvahiden än’t da ozutada heiden problemoid.
Vodel 2004 Ühthižrahvazkundan Generaline Assamblei päti jatkta sid’ ”voz’kümned”, a vodel 2015 oli tehtud tegendoiden plan igähižiden rahvahiden oiktusiden mödhe, miččes om sanutud Deklaracijas.
Iče igähižiden rahvahiden deklaracii oli lähtnu eloho 13.
sügüz’kud 2007 vodel.
Se starinoičeb rahvahiden päoiktusiš.
Nügüd’ mirus eläb läz 370 millionad igähišt rahvast, kudambad eläba enamba, mi 90 maiš.
Ned ezitaba äjid kul’turoid da kelid.
Venämas om äi igähižid vähäluguižid rahvahid-ki.
Niid om 47, kudambiden keskes 40 oma Pohjoižen, Sibirin da Edahaižen päivnouzman rahvahad.
Ned oma mugoižed rahvahad, miččed kaičeba tradicionališt eloradod da niiden lugu om vähemba, mi 50 000 ristitud.
Sikš, miše kingitada homaičust rahvahiden problemoihe, oli-ki tehtud nece praznik.
Mirun äjiš sijoiš vedetas praznikoid, azjtegoid, miččed om sidotud sihe.
Karjala-ki ei unohtand neciš päiväs, ved’ siš eläb eskai koume igähišt rahvast: vepsläižed, karjalaižed da suomalaižed.
Ozutesikš, täl vodel Petroskoiš sidä praznuitihe čomal kargul.
Karjalan rahvahan sebr tegi suren muga sanutud flešmoban.
Se oli tehtud Karjalan rahvahaližen politikan da Karjalan kul’turan ministerstvoiden abul-ki.
Hö tahtoiba tehta suren kruuga-kargun adivoidenke da se ozastui!
Kruuga om vanh karjalaižiden rahvahaline karg, miččel kaik rahvahad kargaidaba ümbruses, toižil sanoil – tegeba suren horovodan, konz lopuks horovodan vedäi tuleb ümbrusen keskusehe.
Azjtegole tuli äi ristituid, hö oliba erazvuiččiden sebroiden ühtnikad, sädaisebroiden ühtnikad, muite lidnan eläjad da eskai siričimänijad, kudambile tegihe melentartušt, midä-žo tegese irdal.
Kaik azjtego oli Kirovan-avoirdal, mitte oli lujas hüvän sijan sen täht.
Sä mugažo abuti flešmoban tegijoile, päiväine paštoi da lämbiti sen čoman päivän anttes ühtnikoile völ enamba hüvid tundmusid.
Ei sa kuvitelda sanoil, mitte sebrakaz da hüvä il’m oli avoirdal.
Oli lujas čoma kacta ristituile rahvahaližiš sädoiš, kudambad tahtoiba ozutada ičeze kul’turad toižile.
Kaikile tuli mel’he nece praznik.
Sen tegijad sanuiba, miše tahtoiba jatkta necidä tradicijad da tehta völ paremban Kruugan jo toižel vodel.
Ved’ nece oli ezmäine flešmob, mittušt tehtihe Karjalas Mirun igähižiden rahvahiden päiväks.
Tarbiž sanuda, miše praznikale tuliba enamba, mi 300 ristitud, hot’ tegijad varastiba vaiše 70-100 ristitud.
Se oli lujas hüva da ozuti, miše Karjalas eläba ristitud, kudambile ei ole üks’kaik nece praznik da rahvahiden tegendad.
Necidä azjtegod tugetihe Mujezerskii-agjas-ki, kus mugažo vedetihe Kruuga-flešmob.
Meiden lugendlehteses mö paksus pagižem siš, mitte sur’ om meiden ma da kut äi rahvahid eläb siš.
Mö pagižem siš, kut hüvä om, miše kacmata sihe, miše mö olem erazvuiččed, meil om äi ühthižid azjoid.
Ei sa heitta sanuda necidä.
Vaiše tetes da meletades siš kaiken aigan, mö voim tehta mirud meiden mas!

Openduz: Meiden toimitai Maria Košeleva jatktab starinoita ičeze harjoiteluzprogrammas Ženeva-lidnas.
Proidnudes nomeras minä zavodin starinoita rahvahiden oiktusiden harjoiteluzprogramman polhe.
Sigä oli kirjutadud mitte se om, miččed palad mülüba sihe da miččen oli Moskvan pala.
Oldes Moskvas koume nedalid mö saim tärktoid tedoid rahvazkeskeižiš oiktusiš da olim jo vaumičenuded tulda toižehe programman palaha – Ženeva-lidnaha.
Ženevas oli ani toine, no mugažo lujas melentartuine da čoma programm.
Tarbiž, nacein, sanuda, miše se oli völ paremb, mi Moskvas, hot’ mö meletim-ki, miše paremba ei voiži olda.
Paiči venänkelišt gruppad opendushe Ženevas ühtniba völ angliankeline, franciankeline da ispaniankeline gruppad.
Kaik hö jo oliba Ženevas nedalin edel meiden tulendad da neciš nedališ hö saiba teoretižid tedoid.
Ženevas ühtnikoil oli hüvä voimuz rižada, mitte sur’ om meiden ma i kutžo äi igähižid rahvahid eläb siš.
Oli lujas melentartušt tundištoittas kaikidenke ühtnikoidenke.
Vaiše kogonaine venänkeline grupp oli Venämalpäi.
Kaik toižed gruppoiden ezitajad oliba erazvuiččiš maišpäi.
Ozutesikš, ispaniankeližes gruppas oli kümne ühtnikad da kaik hö oliba erazvuiččiš maišpäi.
Mugoine-žo situacii oli toižiš gruppoiš.
Üks’ programman hüviš da tärktoiš azjoišpäi om se, miše meil oli voimuz tundištadas äjiden rahvahiden kul’turanke da istorijanke, ezitada meiden rahvahid da löuta kut ühtejiččid azjoid, muga sured-ki erod.
Kaik ühtnikad tuliba ühtnemaha programmaha ei muite: jogahižel rahvahal om mitte-se problem, mičcenke hän tahtoiži jagatas da löuta sille pätusen.
Erasil rahvahil oma kovad problemad, erasil ei olgoi, no kaikid ühtenzoiti üks’ azj – hö tahtoiba tedištada enamba rahvahiden oiktusiš.
Jogahižel oli voimuz jagatas mahtištol da tedoil ei vaiše ühtnikoidenke, no ekspertoidenke-ki, tedajidenke mehidenke.
Ezmäine nedal’ mäni Ženevan tutabas Vil’sonan kodimištos.
Neciš čomas istoriližes sauvondas nügüd’ om Ühthižrahvazkundan ülevan komissaran ohjandusen štab-fater.
1920-vozil sigä oli tutab kaikile Rahvahiden Liga, mitte möhemba sirttihe toižehe sijaha.
Kogonaižen nedalin homendesespäi ehthasai sigä vedetihe erazvuiččed tärktad vastused ekspertoidenke, Ülevan komissaran ohjandusen da toižiden Ühthižrahvazkundan organizacijoiden ezitajidenke.
Toižil sanoil mö vastsimoiš niiden organizacijoidenke da azjmehištoidenke, miččiden polhe meile starinoitihe Moskvan opendusen aigan.
Se oli lujas melentartušt ičeze sil’mil kacta, kut radaba nene azjmehištod, tundištadas da pagišta niiden ezitajidenke, tehta tarbhaižid küzundoid.
Paiči necidä läz jogahižel homendesel ühtnikoil oli ičenaine tö, miččen abul hö voižiba kodvda ičtaze, kut hö muštaba proidnuziden päividen tedoid.
Toižel nedalil programman ühtnikoid varastiba jo toižed tegendad.
Heil oli muga kuctud trening, kus ühtnikoid opetihe opendamha toižid ristituid rahvahiden oiktusiden sistemaha.
Se oli lujas melentartuine da tärged openduzaig, opendajad kebnas sel’genzoitiba kaiked da sid’ andoiba tegendan – jagatas penihe gruppoihe da tehta ičeze projekt, mitte abutab opeta ristituid rahvahiden oiktusihe.
Toižil päivil ühtnikad vaumičiba koumandehe, kaikid tärktembaha nedalihe.
Hö  vaumičeba dokladan Igähižiden rahvahiden oiktusiden ekspertoiden mehanizman sessijan täht.
Tobjimalaz se vedetas jogahižen heinkun Ženevan Rahvahiden kodimištos, Ühthižrahvazkundan päsauvondas.
Igähižiden rahvahiden oiktusiden ekspertoiden mehanizm andab Rahvahan oiktusiden nevondištole tedoid igähižiden rahvahiden oiktusiden küzundoiden mödhe.
Neche sessijaha ühtneba ekspertoiden mehanizm, valdkundoiden ezitajad, igähižiden rahvahiden ezitajad, tedomehed da erazvuiččiden organizacijoiden ezitajad.
Harjoiteluzprogramman ühtnikoil mugažo om voimuz ühtneda sihe da ezineda ičeze dokladanke, miččes om sanutud rahvahan probleman polhe vai oma miččed-se taričused ekspertoiden mehanizmale.
Harjoiteluzprogramman ühtnikoil om völki üks’ tegend, heile tarbiž tehta sessijan paralleline azjtego.
Tobjimalaz ned vedetas longkeskustan aigan seminaral vai ištundal.
Täl vodel programmal om jubilei, se om olnu elos jo 20 vot.
Necikš statjaks mö tegim lujas melentartuižen azjtegon, kuna tuliba proidnuziden voziden programman ühtnikad da starinoičiba ičeze mahtištos da satusiš.
Lopus tahtoin sanuda, miše nece programm om lujas hüvä da čoma voimuz igähižiden rahvahiden ezitajiden täht opeta ei vaiše rahvahiden oiktusid, no opeta-ki radmaha erazvuiččiden ristituidenke, kudambad pagižeba verhil kelil, kudambil om toine kaceg miruhu, kudambad eläba ani edahaižiš maiš i äi tošt.
Toivon, miše kut programman ühtnikoile, muga heiden rahvahile-ki se programm om lujas tarbhaine.

Uz’ painuz: Petroskoin ”Periodika”-paindištos läksi eloho ”Verez tullei”-al’manah.
Al’manah lähteb eloho kerdan vodes i sidä varastaba vepsän literaturan navedijad.
”Verez tullei” keradab kirjutesid erazvuiččen žanran mödhe, i ned om oigetud lapsile  da aigvoččile.
Uden al’manahan päkirjutez om vepsläižes kirjutajas Vasilii Pul’kinan polhe.
Kirjutesen nimi om ”Vasilii Pul’kin – vepsän man pajatai: kirjutajan ühesakümnevoččeks jubilejaks”.
Kirjutesen tegii om literaturan tedai Natalia Čikina.
Siš starinoitas Vasilii Pul’kinan elon da radon polhe, mugažo hänen starinoiden polhe, niiden znamoičendas rahvahan literaturas.
Al’manahaze om pandud Vasilii Pul’kinan kätud tö, miččen nimi om ”Laps’aigan abekirj”.
Vasilii Pul’kin oli vepsläine, hän pagiži kebnas kodikelel, no konz hän kirjuti starinoid, ka siloi vepsän kirjutuzkel’t ei olend.
Vasilii kirjuti venän kelel.
Nügüd’ hänen kirjutesed kätas vepsäks.
”Laps’aigan abekirj”-starinad oma kändnuded vepsän kelen tedajad Nina Zaiceva da Marina Ginijatullina.
”Laps’aigan abekirj” om Vasilii Pul’kinan ezmäine kirj.
Nece kirj tegihe kaikid popul’arižembaks hänen sädandrados.
Kaikutte kirjan starin – nece om eriline kirjutajan elon lehtpol’.
Sigä om ilod da gor’ad, elo-ozan vägestusid da jügedoiden voziden jäl’gid.
Melentartuižed etnografižed starinad vepsän rahvahan elospäi abutaba kuvitelda vepsän rahvahan mirud.
Starinoiš om äi čomid londuzkuvid, äi melentartuižid modkuvid.
Lugii tedištab vepsän rahvahan elod, veroid, tradicijoid.
Kirjutai otab kirjutesihe äi fol’klorižid elementoid, i se čomenzoitab tekstad.
Kaikutte löudab Pul’kinan prozas midä-se ičeze.
Znamasine kirjutez al’manahas om oigetud Šoutjärven vepsän etnografižele muzejale.
Täl vodel sille täudub vižkümne vot.
Kirjutesen nimi om ”Kaičem kul’turad 50 vot”.
Melentartuižid peitusid istorijaspäi avaidab muzejan nügüdläine pämez’ Natalia Anhimova.
Lugii nägeškandeb harvoid čomid fotokuvid muzejan elospäi, tedištab sen istorijan polhe, muzejan augunpanijoiden polhe da nügüdläižiš radnikoiš.
”Verez tullei”-al’manah ihastoitab runoiden navedijoid.
Aigvoččiden täht om Mikko Vas’kovan da Oleg Mošnikovan runoid, mugažo om Puškinan runoiden kändmižid, miččid tegi tedomez’, vepsän kelen tedai Nina Zaiceva.
Lapsile kirjutab vepsän kelen da fol’kloran tedai Valentina Rogozina.
Lapsiden täht om-ki sarnoid, miččid om kirjutanu lehtmez’ da kirjutai P’otr Vasiljev.
”Verez tullei”-al’manahas mugažo om kirjutanu äjiš tärktoiš da kaikid melentartuižembiš azjtegoiš, miččed oliba vepsän rahvahan elos jäl’gmäižes vodes.
”Verez tullei”-al’manahan tiraž om 300 ekzempl’arad, se voib ostta Petroskoin ”Periodika”-paindištos.

Norišton elospäi: Kezan aigan Krim-nemel om radanu ”Tavrida”-openduzforum, miččele tuleskeleb sädai norišt kogonaižes Venämaspäi.
Täl vodel se pidätas jo koumanden kerdan.
”Tavrida”-openduzforum tehtas Venäman pämehen Vladimir Putinan käskön mödhe.
Sen ühtnikad oma läz 3000 mest, kudambile om 18-30 vot.
Hö oma sädajad radnikad vai kul’turan, opendusen, teatran institutoiden üläopenikad.
Kogonaz forumal om seičeme smenad: nored taidehpirdajad, kompozitorad, horeografad da muzikantad, kirjutajad, runoilijad da kirjištoiden radnikad, istorijan opendajad da muzejoiden radnikad, teatran da kinon ohjandajad, akt’orad da prod’usserad, lehtmehed.
Kaikuččen smenan täht om vaumitud eripoline da melentartuine openduzprogramm.
Sen täht om kuctud todesižed erasiden taideh- da tedopoliden professionalad.
Tarbiž sanuda, miše tahtnikoid putta neche forumaha om lujas äi, kacmata sihe, miše kaikuččele smenale oigetas läz 500 mest.
Sikš ”Tavridan” tegijad valičeba ühtnikoid pakičusiden mödhe.
Täl vodel ezmäižen kerdan forumal koumandes smenas (nored kirjutajad, runoilijad da kirjištoiden radnikad) radoi Rahvahaližen literaturan tugen škol.
Se karazi läz 30 nor’t avtorad Venäman erazvuiččiš polišpäi.
Kenel-se om jo ičeze painused lehtesiš, kulehtesiš, runokogomusiš, kirjoiš, ken-se noriš avtoroišpäi kirjutab runotust da prozad muite, ičeze täht.
Neche školha putnuded nored mehed kirjutaba ezmäi kaiked ičeze kodikelel.
Oliba heiden keskes tulnuded Bur’atijaspäi, Dagestanaspäi, Komi-valdkundaspäi, Čečn’a-valdkundaspäi, Baškortostanaspäi, Adigejasäi, Ingušetijaspäi, Murmanskan agjaspäi, Mordoviaspäi, Kalmikijaspäi, Udmurtiaspäi, Jakutiaspäi – ühtel sanal Venäman kaikiš polišpäi!
Karjalaspäi forumale oli valitud seičeme ühtnikad, no ajoi sinna vaiše kaks’ mest – necen kirjutesen tegii da Helli Marija Palmgren, nor’ suomalaine runoilii.
Meiden školan täht mugažo oli valitud tedonmahtoižed opendajad.
Hö oma literatorad, kändajad, tetabad runoilijad da kirjutajad, rahvahiden keliden tedajad da rahvahaližen literaturan tundijad Mihail Vizel’, Viktor Kulle, Aleksei Salomatin da Aleksei Arzamazov.
Oli čoma tedištada, miše meiden karjalaižiden da vepsläižiden avtoroiden nimed da heiden sädandrad om tetab nenile ristituile.
Lujas lämäs johtutiba hö Nikolai Abramovad.
Meiden školan kuratoroin oliba kaks’ neidišt Julia Radilovskaja da Jana Celiščeva Venäman Rahvahaližen literaturan tugen Programmaspäi, miččen taguiči muloi läksi jo eloho Venäman rahvahiden runotusen antologii.
Opendusen aigan mö äjan pagižim meiden rahvahiden kirjutajiš da runoilijoiš, lugim toine toižele ičemoi runoid, pagižim kändmižen erigoičusiš da sändoiš, iče ladim käta tetabiden runoilijoiden A.
Puškinan, M.
Lermontovan, O.
Mandel’štaman, A.
Blokan töid, toine toižen runoid da sid’ ühtes meiden kal’hiden opendajidenke diskutiruim radon satusid.
Toižiš školiš rad mugažo mäni lujas satusekahas.
Kaikuččel päiväl kaiktäna – meren randal da kezapertižiš, laučoil da ehtoidme ühtnikoiden honusiš – kului runotusen rivid erazvuiččil kelil.
Homendesel kaikiden školiden openikad kerazihe ühthižile lekcijoile.
Sid’ rad mäni gruppoiš.
Eskai meiden Rahvahaližen literaturan tugen škol jagoihe völ koumehe alagruppaha.
Meiden opendai Mihail Vizel’ Moskvaspäi ičeze elon suremban palan eläb Italias.
Hän kändi äjid tetabiden italialaižiden kirjutajiden töid.
Mihail starinoiči meile tarbhudes ”eläda” da ”putta” sen rahvahan eloho, ”süveta” sen rahvahan kul’turaha, miččen kelel sinä kirjutad vai miččen kelespäi vai kel’he kändad.
Nece om tarbhašt sen täht, miše el’geta rahvahan kacundad miruhu, miše tarkemba käta necen rahvahan töid toižehe kelehe.
Viktor Kullenke mö ladim rižada runotust, sen melodikad, sen formad, ladim käta runoid erazvuiččiš kelišpäi ičemoi kodikelehe.
Diskussijoil opendajidenke voi tehta mittušt taht küzundad.
Küzundoid oli lujas äi.
Kaikutte tahtoi tedištada ”kibištadud”.
Küzundaha ”kut el’geta, pidab-ik minei kirjutada” ekspertad sanuiba muga: ku sinä void ei kirjutada – ala kirjuta, ku ed voi ei kirjutada – kirjuta!
Literatur da lugemine tervehtoitab ristitud.
Pidab löuta ičesaze mahtod tervehtoitta rahvast sanal.
Völ oli kulištadud čoma meletuz: mi enamba om hüvid kirjoid, se enamba om lugijoid.
Nügüd’ om lujas äi konkursoid da forumoid noriden kirjutajiden täht.
Kaikutte voib kodvda niil ičeze ”vägid”.
No tarbiž muštta siš, miše vaiše erased millionoišpäi kirjutajiš ristituišpäi tegesoiš tetabikš avtoroikš.
Ei sa meletada neciš, tarbiž, miše henges oliži taht kirjutada.
Joudajal aigal opendusen jäl’ghe vai lekcijoiden keskes mö voim lebaita meren randal vai ühtneda erazvuiččihe mastar’-klassoihe, sportvoibištelusihe.
Pidab sanuda, miše sportale forumal om anttud lujas äi aigad.
Sigä voib väta lendmäčvändoho, opetas karaten prijomoihe, kel om taht, voib opetas ujumaha vai kargaidamha, joksendan navedijad voiba jokseta.
Tavridal oma sportroduiden časud kaikuččen magun mödhe!
Mugažo jogahižel ehtal kaikiden täht om vaumitud koncert.
Sil tehtas radpäivän ühthevedod, a sid’ mäneb mitte-ni ilotuzprogramm.
Opendusen ližaks foruman ühtnikad ühtneba projektoiden konkursaha.
Kaikutte tahtnik voib meletada ičeze projektan, mitte oliži sidotud smenan temaha.
Kaikiš projektoišpäi valitas 19 parahimad, niiden keskes 11 projektad sab tegemižehe 100 tuhad rubl’ad, viž projektad – 200 tuhad rubl’ad da koume projektad-vägestajad saba 300 tuhad rubl’ad.
Projektad oliba erazvuiččed: literaturižid festivalid, ekskursijoid kirjutajiden eländtahoidme, noriden kirjutajiden sebroid da äjid toižid.
Kaikuččen smenan seičeme päiväd lendaba lujas pigašti.
Jäl’gmäižel päiväl kaikutte škol ozutab ičeze radon satusid.
Neniš päiviš ühtnikad tegesoiš toine toižele sebranikoikš.
Ühtes hö rigehtiba kaikuččel homendesel lekcijoile, ühtes lebaidasoiš da ühtneba erazvuiččihe azjtegoihe.
Paiči opendusel sadud mahtištod hö löudaba uzid kosketusid.
Nece ühthižrad mugažo voib toda tulijal aigal surid satusid.
Toivom, miše ninga linneb-ki.
Minä ičein polespäi tahtoin kitta voimuses ühtneda neche melentartuižehe openduzforumaha Karjalan Norišton keskust da Nina Zaicevad, kudamb oigenzi mindai sinna ezitamha norid vepsläižid runoilijoid.

Šoutjärven vepsän rahvahan muzei om vepsläižen pertin čoma ozutez.
Kanz eli sures honuses, päč jagoi necidä honust kahthe palaha.
Muzejan pämez’ Natalia Anhimova zavodib ekskursijad neciš pertin honuses: ”Mö olem vepsän pertiš.
Muga eletihe vepsad sada vot tagaze.
Midä vepsän pertiš om?
Vepsän pertiš om äi iknoid.
Sanutihe, miše iknoil pidi olda rusked muju.
Mikš?
Sanutihe, miše rusked muju kaičeb ristituid, ked eläba pertiš.
Völ pidab kacta, miše ei olend lujas äi kaluid pertiš.
Vaiše se, midä pidi olda.
Vepsän pertiš kaik om ičeze sijal.
Skamd’ad oldhe seinänno.
Päiväl išttihe, öl erašti magaziba pened lapsed.
Mugažo hüvä magaduzsija oli päčinno”.
Rusttoid mujuid voib nägištada poimetišes käzipaikoiš, miččed čomitaba jumalaižid.
Poimetišen kuvil da rusttoil mujuil oli kaičusen znamoičend.
Vepsläižed naižed ombliba vaiše rusttoil da vauktoil nitil.
Nitid osttihe vai ottihe tehtud pölvhaspäi nitid, miččid mujutadihe rusttoikš lep’korel.
Natalia Anhimova jatktab ekskursijad: ”Mö nägem, miše vepsläižes pertiš päč otab äi sijad.
Muga voib sanuda, miše vepsläižes perehes päč oli erikoine.
Se andoi äjan eloho.
Mö nägem, miše päčil magatihe nored mehed da vanhad ukoižed da akaižed.
Vepsläižes pertiš kaik kalud seištihe ičeze sijal.
Stola seižui keskes iknoid.
Konz išttihe stolan taga, ka kaikil oli ičeze sija.
Sid', Jumalan polespäi ištui ižand, sid’ ištuihe emäg.
Seinänno ištuihe poigad, irdal ištuihe tütär.
Konz tuli mugoine aig, miše neižne tuleb mehelе, pert’he tuleb vävu i hän ištui pоigideke”.
Pohjoižvepsläižil stol oli taidehen kalu, kus oli vösttud paksus jaugaižed, stolan aluižes oli erasid mülütomid.
Sömsija kaiken seižui läz pühäčogad, kus oli jumalaine.
Honusen seinänno seižuiba laučad.
Niiden piduz’ voi olda eskai nel’l’ metrad.
Natalia Anhimova starinoičeb: ”Loučad seištihe seinänno.
Päiväl išttihe, a konz tuli ö, lapsed voidihe i magata, ved' loučad oldhe levedad”.
Pertiš kaik om tehtud muga, miše oliži hüvä kanznikoile.
Stol om läz pačid, sen rindal om emägan čogaine astjoidenke.
Om hüvä škapan sija-ki.
Natalia Anhimova homaičeb: ”Škapha voib panda äjan.
Škapan voib avaita ühthe pol'he – kus seižui stol, toižen polen voib avaita toižehe pol'he.
Nece om lujas hüvä.
Škapal mö nägem romb-znaman.
Se om rusked i nece muju om ottud bolaspäi.
Sanutihe, miše, konz mö nägem necen znaman, pertiš, ka neciš sijas lujas hüvin kazvatihe mal.
Erazvuiččid rombid voib nägištada paidoiden da käzipaikoiden poimetišiš.
Geometrižil motivoil ezmäi kaiked oli kaičuzznamoičend.
Möhemba niid zavottihe otta čomitusen täht.
Natalia Anhimova starinoičeb päčin polhe: ”Kesked pertiš seižui päč.
Päč oti lujas äi sijad.
Päč andoi lämäd, päč andoi tervhut.
Päčil voi äjan tehta”.
Päčiš keittihe sömäd kanzale da živatoile, siš pašttihe leibid.
Tal’vel päčil magatihe, kuivatihe sobid, päčinaluižes pidetihe kanoid.
Natalja sanui: ”Minä tedan, miše kaitihe päčin, ei voind lämbitada päčin, konz sinä tahtoid, konz emäg libui aigoiš, ezmäižen, midä hän tegi, ka pani päčin lämha”.
Om tedoid, miše suvivepsläižed da keskvepsläižed kävutiba päčid völ kül’betiden roliš, nene oliba sured mustad päčid.
Ned oliba lujas sured: pertin eländsijan nelländesespäi koumandehesai.
Natalia Anhimova ližadab: ”Mö tedam, miše, konz ken-se pani uden pertin i vanhaspäi pertišpäi päčišpäi oti hillen, vöi udhe pert’he i sanui: ”Necen minä vön kodiižandale, miše se eliži päčiš, i abutaiži meile i udes pertiš mö eližim hüvin, i kodiižand abutaži”.
Vepsläine pert’ oli hüvin čomitadud.
Vepsläižed naižed oliba kädekahad emägad.
Hö mahtoiba tehta pertin sudäimištod čomaks.
Natalia Anhimova sanub: «Meletan, mikš om hüvä, konz tuleb vepsän pert’he?
Kaik oli puhtaz.
Kaik seižui ičeze sijal i völ laval oli hurstid.
Kaikuččes pertiš oli ičeze hurstid.
I voib sanuda, kaikutte akaine tegi ičeze hurstid.
Konz mö zavodim kacta, ka voib sanuda, miše nene hurstid oma vepsläižed.
Sijal röun oli lujas čoma.
Iče mugažo kaik teht’he.
Kut i sid’ mö nägem, miše se oli vauged.
Pölused, miččed oliba sijal, oliba lujas čomad, tehthe ičeze käzil”.
Kaludišt paksumba tegiba sijaližed mastarid.
Kaludištod tehtihe erazvuiččiš puišpäi.
Liphid tehtihe raidospäi, pedajaspäi, koivuspäi.
Koivuspäi-ki tehtihe škapad-ki.
A nin’puspäi tehtihe kätte.
Natalia Anhimova starinoičeb kätken polhe: ”Nece om lapsen magaduzsija, se om kätte.
Mama lujas holdub lapsen polhe.
Mö kacum, miše se om lujas tarbiž.
Konz mama om ičeze magaduzsijal, ka kätkut om läz.
Konz mama nouzeb aigoiš, kätte om mugažo päčinno.
Voib kacta, kut nece kätkut kävub, konz kacum, ka sanum, miše neciš kättes kazvab terveh ristit”.
Kätken täht tarkas valitihe material.
Ei sa otta habad.
Sanutihe, miše nece pu voib tartuda pahad henged.
Ottihe rogod.
Mugažo ottihe pedajan vai lehmusen kor’t.
Armhad ristitud, olgad huväd, tulgat muzejaha.
Sid’ voib tundistada, kut eletihe vepsad ende.
I necišpäi elospäi tö voit otta iceze eloho tedoid.

Kaikuččen voden lapsed, kudambad opendaba kodikelid, ühtneba valdkundaližehe olimpiadaha suomen, karjalan da vepsän keliden mödhe.
Vodel 2017 kezakus jo vanhan tradicijan mödhe vägestajiden täht Suomes oli tehtud lager’.
Nece oli minun ezmäine tundištoituz Suomenke.
Matk jäti äi hüvid johtutesid minun muštho.
Se jatkui kuz’ päiväd.
Meid oli kahesa last da kaks’ kuratorad Natalia Jurjevna Grigorjevskaja Petroskoišpäi da Raisa Ivanovna Ribakova Kalevalaspäi.
Suomes mö elim čomas sijas läz Nurmes-lidnad.
Kaikutte päiv oli täuttud erazvuiččil melentartuižil azjoil.
Mö openzimoi ampmaha taugaspäi, soudmaha kanoel, kävuim saunaha, pühäkodihe, časoun’aha, skaladromale, huzaižim velokezroil.
Meil oli voimuz oleskelda möndkeskusiš i ostta lahjoid ičemoi heimolaižile da sebranikoile.
Meiden täht oli tehtud ekskursii Nurmes-lidnadme.
Naine, kudamb tegi tundištoituzmatkan, kucui meid adivoihe ičeze pert’he.
Hän oli lujas adivoičetajan, ozuti meile pertin, adivoičeti meid čajul magedusidenke, fruktoil da jähižel.
Kaik mö jäim hüviš meliš.
Jäl’gmäižel päiväl mö kävuim järven randale žarmaha sosiskoid.
Sigä mö vändim erazvuiččihe karjalaižihe vändoihe, tegim fotokuvid da hüvin mänetim aigad.
Oli lujas vessel.
No aig mäni lujas hotkas i meile pidi pörttas kodihe.
Nece pen’ matk lujas tuli minei mel’he.
Se lahjoiči uzid sebranikoid, unohtamatomid tundmusid, hüvid johtutesid.
Suomalaižed oma lujas hüväsüdäimeližed ristitud.
Suomes om čoma londuz.
Minä tahtoižin pörttas sinna möst.

Proidnuden voden lopus Petroskoin üläopišton Baltianmerensuomalaižiden keliden kafedr praznuiči ičeze 70-vottušt jubilejad.
Nece oli hüvä azjtego, miččihe kerazihe kaik, kenen elo oli vai om sidotud kafedran eloho.
”Periodika”-paindišt da Karjalan tele- da radiokompanii, Kul’turan, Opendusen, Rahvahaližen da regionaližen politikan ministerstvad, küliden da lidnoiden školad da üläopištod – kaikiš neniš sijoiš radaba kafedran pästnikad.
Äjiš voziš kafedr pästi tetabid ei vaiše Karjalas, no Venämal-ki kel’tedomehid, lahjakahid keliden opendajid, satusekahid politižid da kundaližid tegijoid, kudambiden rad om oigetud rahvahiden keliden da kul’turan kaičendale.
Azjtego mäni melentartuižes formatas, nece oli kuti leved kafedran ištund, miččel jogahine tahtnik voi kundelta kafedran istorijad da ozatelda kefedran radnikoid jubilejanke.
70-voččel kafedran elol om melentartuine istorii, se erased kerdad vajehtihe fakul’tetaks da tagaze, äi opendajid vajehtihe neniš voziš, vajehtamatomaks jäi vaiše se, miše kafedr nügüd’ kut äi vozid-ki tagaze pästab lahjakahid kodikelen tedajid.
Ezmäižen kafedran pämehen oli Dmitrii Bubrih, kudambad nügüdehesai muštaba rahvahiden keliden alovehes.
Suomalaiž-ugrilaine erišt (mugoižen oli ezmäine kafedran nimi) avaitihe vodel 1947 Petroskoin üläopištos.
Lujas tärktan kafedran istorijas oli se aig, konz vodel 1990 kafedr oli tehtud Baltianmeren-suomalaižiden keliden da kul’turan fakul’tetaks.
Voib sanuda, miše se aig oli uden etapan kafedran elos.
Nece avtonomine olend lujas hüvin painasti sen radoho.
Se zavodi kehitoittas heredas, nored opendajad radaškanziba tarkašti, openduz mäni rahvahaližil kelil.
Fakul’tet tegihe popul’arižeks.
Om žal’, no vodel 2013 fakul’tet möst tegihe kafedraks, üläopenikoiden da opendajiden lugu väheni, kut keliden-ki časud, no kacmata sihe kafedran radnikad tegeba kaik opendusen kehitoitandan täht.
Jäl’gmäižes aigas kafedr pästi enamba 2000 suomen, karjalan da vepsän keliden tedajad.
Opendamhas kafedrale tuleba ülä-openikad erazvuiččiš Venäman sijoišpäi, ei vaiše Karjalaspäi.
Kaikile om mel’he opendusen process.
Nügüd’ kafedral radab 13 opendajad da opendase läz 110 üläopenikad.
Praznuičendal kafedran ezitajad kundliba lujas äi lämid sanoid da spasiboičendoid ičeze rados.
Kafedr kazvatab ritituid, kudambad ei vaiše hüvin tedaba kelid, no ristituid-ki, kudambad navediba ičeze kodimad, arvostaba sen kul’turad da istorijad.
Venän kelen kafedran ezitai Nikolai Sobolev ozateldes sanui čomad sanad, miše kazvmused änikoičeba vaiše ku kaičeba ičeze jured.
Kafedr opendab sihe ičeze üläopenikoid, i ku se iče kaičeškandeb ičeze jured, ka kodikeled-ki eläškandeba völ pit’käd igäd.
Nügüdläine kefedran pämez’ Tatjana Paškova sanui: ”70 vot – nece om vaiše augotiž.
Mö jatktam ičemoi radod edemba”.

Männuden voden lopus Karjalan Opendusen kehitoitandan institutas oli tehtud opendamištmetodižiden materialoiden konkursan ühthevedod.
Nene materialad oli kirjutadud suomen, karjalan da vepsän kelel, niid kodikeliden opendajad kävutoitiba ičeze urokoil 2016.-2017.
openduzvodel.
Mugoine konkurs Karjalan Opendusen kehitoitandan institut da Karjalan Opendusen ministerstv tegeb kaikuččen voden.
Kaiken aigan konkursan nominacijad oma erazvuiččed.
Täl vodel niid oli kaks’: ”Parahimad programmad suomen, karjalan da vepsän keliden ližaurokoiden täht školiš” da ”Parahimad diagnostižed materialad suomen, karjalan da vepsän keliden urokoiden täht lapsiden päivkodiš”.
Kogonaz konkursaha ühtni 23 opendajad 13 openduzorganizacijaspäi.
Konkursan ühtnikad oma kodikeliden opendajad Petroskoišpäi, Kostomukšaspäi, Präžan, Oloncan da Änižjärven rajonoišpäi.
Erased kud ekspertkomissii kodvi nenid programmoid da valiči parahimid.
Ezmäi pauklahjoičendal ezini Suomen konsul’stvan Petroskoin erišton vicekonsul Pirkko Posio Karjalas.
Hän sanui, miše Karjalas kazvab ristituiden melentartuz’ suomen kelen heimkelihe.
”Mugoižed konkursad todištiba sidä, – sanui hän.
– Tehtas kodikeliden konkursad, kirjutadas hüvid openduzkirjoid”.
Pirkko Posio toivoti kodikeliden opendajile satusid rados.
Konkursan tegijad uskoba, miše mugoižed konkursad abutaba opendajile opetas mihe-se toine toižel, kehitoitta ičeze mahtoid da ližata ičeze tedoid.
Kaik konkursan ühtnikad saiba sertifikatoid, a vägestajad da laureatad (II da III sija) – diplomid.
Vä-gestajiden keskes om kaks’ vepsläšt.
Ezmäižes nominacijas – ”Parahimad programmad suomen, karjalan da vepsän keliden ližaurokoiden täht školiš” – vägestajaks tegihe Šokšun školan vepsän kelen opendai Kristina Strelkovič, toižes nominacijas – ”Parahimad diagnostižed materialad suomen, karjalan da vepsän keliden urokoiden täht lapsiden päivkodiš” – toižen sijan sai vepsän kelen opendai Šoutjärven lapsiden päivkodišpäi Ol’ga Kokorina.
Pauklahjoičendan jäl’ghe konkursan ühtnikad johtutiba opendajile ”Voden opendai”-konkursas da kucuiba heid ühtnemaha sihe.
Konkurs mäneb necen voden sulakus.
Pidab sanuda, miše parahimid kodikeliden opendajid valitas eriži.
Ku kaikuččes Karjalan agjaspäi konkursaha ühtneb vaiše üks’ opendai, Petroskoišpäi – kaks’, ka kodikeliden opendajad ei mülügoi neche märitud luguhu.
Necen praznikaližen palan jäl’ghe Karjalan Opendusen kehitoitandan institutas jatksihe opendamištmetodižen sebran ištund.
Etnokul’turižen opendusen keskusen pämez’ Natalja Grigorjevskaja starinoiči programmas, miččen ohjandajan hän om.
Necen programman nimi om ”Minun Karjala”.
Se om taritud urok, mitte jo ladidas vedä-da 2006.
openduzvodespäi Karjalan školiš.
Konz nece projekt vaiše zavodihe, sen tegijad ei usknugoi, miše muga äi ristutud hökkähtuba, miše oliži mugoine urok.
No 70% Karjalan školid vedäb ”Minun Karjala”-urokad.
Se mäneb 5.-9.
klassoiš toižiden urokoidenke ühtes.
Sil lapsed saba tedoid Karjalan da Petroskoin istorijas, Karjalan londuses, živatoiš, miččed eläba Karjalan mecoiš, tedištaba Karjalan lidnoiš da küliš, sen eläjiš.
Mugažo lapsed saba tedoid Karjalan literaturas da kul’turas.
Ningoine urok vedetas kerdan nedališ, augotižškolas om koskui sihe urok, miččen nimi om ”Röun, miččes minä elän”.
Paiči necidä kaiked, lapsed kävuba da ajaba Karjalan muzejoihe, rahvahaližile praznikoile, kirjutaba tedotöid.
Programmad kodviba ekspertad-tedomehed.
Midä-se neciš opendusen programmas tarkištelusen jäl’ghe vajehtadas, kohetas.
No tarbiž sanuda, miše sille oli anttud korged arvosteluz.
Edel programman kävutoitandad Karjalan školiš oli tehtud küzeluz.
Se ozuti, miše vaiše 40% valdkundan openikoid hot’ midä-se tedab röunas, miččes eläb.
Sikš programman tegijad lugeba, miše ”Minun Karjala”- urok om lujas tarbhaine, se ližadab openikoiden tedoid kodiröunas da voib sündutada armastust da melentartust kodimaha, sen istorijaha da kul’turaha.
Sen täht meiden valdkundas om äi.
Ved’ ei muite II Kodikeliden opendajiden suimal, mitte mäni männuden voden lopus Piteriš, pagištihe Karjalan hüväs mahtos kodikeliden opendamižes da rahvahaližiden keliden openduzkirjoiden tegemižes.

Tal’vkun lopus Petroskoiš, Karjalan Rahvahaližes muzejas mäni Väinö Linnan ”Tundmatoi saldat”-kirjan kändmižen prezentacii.
Kändi kirjan Bair Irinčejev, Karjalan vezištkesken istorialižen voinmuzejan pämez’.
”Tundmatoi saldat”-Väinö Linnan roman läksi vodel 1954.
Se sai äi arvostelusid lugjoilpäi.
Siš lujas äjan pagištihe.
Iče kirjan tegii sanui, miše uz’ kirj voinas sünduti ”voinad” arvostelijoiden keskes.
Erasid suomalaižid kirjutajid čudutoiti, kut avtor kuvazi saldatoiden elod makaras.
Pagištihe, miše avtor nagroi Suomen 1941-1944-voziden irdpolišt politikad.
Mugažo avtorad vä-ritadihe siš, miše hän kuvazi hubid kosketusid Suomen armijan oficeroiden da saldatoiden keskes.
Kacmata sihe, miše romanas om äjan kuvatud voinan tegoid, sen jüväs om voinan vasthapäi mel’.
Iče Linna ühtni voinaha.
Ičeze romanas hän kuvazi suomalaižiden saldatoiden melid, elod voinal, miččele putuiba 20-voččed prihad.
Suomes nece kirj om lujas popul’arine, kodimal romanal om enamba 50 erazvuittušt paindust, miččiden tiraž om enamba 500000 ekzempl’arad.
”Tundmatoi saldat”- kirj lugetas XX-voz’sadan Suomen literaturan klassikaks.
Kirjan mödhe om kuvatud koume fil’mad 1955., 1985.
da 2017.
vodel.
Sanutas, miše männudel vodel kuvatud fil’mal kacundoid enamba, mi ičeze aigan ”Titanikal”.
Suomalaižil om mugoine tradicii – Ripmatomuden päivän kacta ”Tundmatoi saldat”-fil’mad.
Venän-žo kelel se oli paindud vaiše ühten kerdan vodel 1990.
Sovetskijan aigan cenzur ei pästand erasid kirjan azjoid, sikš tekst oli vähäižen vajehtadud.
Sikš sündui taht tehta uden kändmižen.
Bair Irinčejev tegi necidä radod kaks’ vot.
Hänel školan aigaspäi oli melentartuz’ istorijaha, Tal’ven voinaha.
Hän tegi erazvuiččid necile temale omištadud ozutelusid, kirjuti erasid kirjoid, nügüd’-ki hän tegeb ekskursijoid voinan temale.
Paiči sidä, Bair tedab anglian, ročin, germanian da suomen kelid.
Hän sel’genzoiti, mikš sündui hänel taht käta suomalašt romanad.
Oli erasid vigoid terminoiden kändmižes, värin oli kätud saldatoiden sobiden nimid.
Erasiš sijoiš romanan tekst oli ”kebnenzoittud” lugijoiden täht.
Erased scenad kirjas oma opakad.
Sovetskijan aigan ei sand painda lajindsanoid, miččid om lujas äi romanas.
Bair lugeb, miše ei vaiše cenzur painasti vigoihe kändmižes.
Avtoran kirjutandstil’ om lujas jüged.
Sanutas, miše edel romanan kirjutandad Väinö Linna lugi Dostojevskijan ”Prestuplenie i nakazanie”.
Literaturan tundijad oma mugošt mel’t, miše se voi painastada Linnan kirjutandstil’ha – sured sanundad da jügedad meled.
Paiči sidä, romanas henged pagižeba erazvuiččil suomen kelen paginoil.
El’geta niid da käta čomin om lujas jüged.
Uden kirjan prezentacii kändihe todesižeks lekcijaks.
Karjalan Rahvahaližen muzejan pämez’ Mihail Gol’denberg sanui: ”En uskond, miše tuleb muga äi rahvast, sijad ei täudu”.
Prezentacijaha oli sur’ melentartuz’ lugijoil.
Kirjad osttihe muga heredas, kut palabid pirgoid.
Sündui lujas äi küzundoid kändajale.
Bairad paksus küzutas, mitte om kirjan pämel’ voinas, hän andab mugoižen vastusen: ”Suomalaižed uskoiba vä-gestusehe, no sid’ el’genziba, miše ei vägestanugoi”.
Kirjan lopus om opalahine mel’, äjad saldatad koleba.
Linna sanui, miše voinmehiden keskes ei olend üks’meližut voinan polhe.
Uz’ kändmine oli tehtud Suomen Ripmatomuden päiväks.
Sen pätegend om abutada Venäman da Suomen rahvahile paremba el’geta toine tošt.
Mitte taht voin om lujas huba azj, se kaiken tob äi gor’ad ristituile.
Mugoižed kirjad kucuba rahvast el’gendamha sidä.

11.
tal’vkud Gosdumas oli vedetud seminar, kus oli sanutud azj, mitte om tärged vähäluguižiden rahvahiden täht.
Gosduman rahvahaližiden azjoiden komitetan ohjandai Grigorii Ledkov sanui, miše Karjalas ezmäižen kerdan linneb tehtud Pohjoižen vähäluguižiden igähižiden rahvahiden lugetiž.
Deputatan sanoiden mödhe, nece rad linneb tehtud tulnudes 2018.
vodes.
Sen jäl’ghe, mugoine-žo rad, voib olda, linneb tehtud toižiš-ki Venäman regionoiš.
Habarovskan agjan londusen ministerstvan ekonomikan erišton pämez’ Galina Volkova sanui, miše ilma necitä lugetišeta ei ole sel’ged, ken voib tehta da ohjata obščinoid, miččid paksus tehleba Pohjoižen igähižiden vähäluguižiden rahvahiden ezitajad.
Hän sanui, miše päproblem om siš, miše Venäman äjad elä-jad iče tegeba obščinoid da ohjandaba niid.
Rejestraha linneb kirjutadud kaik rahvahad, kudambad eläba tradicionaližiš elosijoiš da tegeba tradicionališt radod.
Kaik-se erased igähižiden vähäluguižiden rahvahiden ezitajad ei hökkahtagoi tehta necidä rejestrad.
Hö lugeba, miše mugoine azj väheneb da murendab vähäluguižiden rahvahiden oiktusid, telustab rahvahiden sebrale.
Seminaral radoiba vepsläižed-ki aktivistad – tedomez’ Zinaida Strogalščikova da nügüdläine Vepsän kul’tursebran pämez’ Natalja Silakova.
Nataljan meliden mödhe, ku rejestr linneb tehtud, ka nece voib abutada vepsläižile sada l’gotoid.
«Nügüd’, miše vepsläižele sada, ozutesikš, l’gotoid kalatesen vai mectusen täht, hänele pidab kerata äi dokumentoid da sudas päliči todištada, miše hän om vepsläine, vähäluguižen rahvahan ezitai.
Necil rejestral oliži juridine vägi i se voiži abutada vepsläižile kebnemba todištada ičeze rahvahut».

”Periodika”-paindištos läksi eloho mirun rahvahiden sarnoiden kogomuz karjalan da venän kelil.
Mirun rahvahiden sarnad om čudokaz rahvahan melevuden kaiv, mittušt voib kosketada jogahine, ken otab kädehe uden ”Pajuntaimen”-kogomusen, mitte oli paindud karjalan da venän kelil ”Periodika”- paindištos kanman Raštvoid.
Korejalaižen jenotan iloazjad, eskimosalaižen hiren rohked matk tundraha, kindhalaižiden mužikoiden melevuz’, reboin nügüded francialaižes sarnaspäi, joksnu pirg germanilaižes sarnaspäi – nece om vaiše pen’ pala 70 melentartuižembišpäi ”Pajuntaimen”- kogomusen sarnoišpäi.
Nenid sarnoid kerazi  a kändi karjalaks Maria Spicina.
Maria Spicina om sündunu vanhaze Voknavolokrunoiden pajatajiden külähä, mittušt Elias Lönnrot nimiti pajoiden maks.
Lugii heredas upotab sarnan čudokaha miruhu, mitte om täuz’ iloazjoid da čudokahid azjtegoid čomiden kuviden taguiči.
Ezmäi näguse, miše niid pirdi laps’.
Mugoižel mahtol kuvid tegi nor’ pirdai Helena Palmgren.
Kirj om oigetud lugendan täht kut openikoile da üläopenikoile, muga perehile-ki.
Kirjan painuz om tehtud Karjalan rahvahaližen da regionaližen politikan ministerstvan raha-abul.

Kirjeine redakcijaha: Muloi Šoutjärven vepsläine etnografine muzei praznuiči ičeze jubilejad.
Sen pämez’ Natalja Anhimova starinoiči meile, midä toi muzejale männu voz’.
Tal’vkuul muzejan radnikad pidetihe meles sen muštosen, miččen dät’ miile kaikile Rürik Lonin.
Hän sanii: ”Keradan vanhid kaluid da tegen muzejan lapsile.
Sikš, mise nored tet’he ičeze rahvahan istorijan da kul’turan”.
Kaik tö tedat, mise necil vodel, 28 redukuul, muzejale töudi 50 vott.
Necil kuul, mö kerazimei kaik ühtes IV konferencijal ”Loninan lugendad”.
Nece oli suur’ vastuz, Šöutarvehe tuli enemba sadad mest.
Minun mel’t möto, vodes om tehtud suur’ rad, da se om hüvä.
Necil radol mö znameičim Rürikan Loninan azjan da sel’ktäs radeim edeleze.
Melevašti ünäižen voden mö äi kerdoid vastimei noridenke, ken čomin pagižeb ičemei vepsän kelel da tahteib da teggob, mise enemba tet’he vepsän kul’turan da veroiden pol’he.
Oiktan da parahiman azjan vöd’he Marija Filatova da Lara Smolina, ii üht kerd hö ol’dhe muzejas, ot’he miid paginaha, siiš tuld’he čomad vastused.
Voib sanuda, muga muzei pidi vodes paginan rahvahanke.
Kezal muzejaha ajelihe rahvaz Venämaspäi, Suomespäi, Franciaspäi.
Paksus ol’dhe perehen kacijad: vanhembad da lapsed.
Lapsidenno mö, muzejan radnikad, mänim i voden lopus.
Mel’t möto om se, mise mö olim kaikiš koumes vepsän školas: Kaleiges, Šöutarves, Šokšus.
Miid lujas hüvin vasttihe školide mehed, opendajad da openikad.
Tuli se aigeine, konz openikad el’getihe vepsän kel’t paginas.
Paginad mö viim Rürikan Loninan azjide pol’he, tal’ven prazdnikoide pol’he, kut ned mäniba vepsän perehiš ende.
Völ oli oikti, minun mel’t möto, kuviden ozutez vepsän kü-lid möto, konz voi nähta, miččed küläd ol’dhe ende, pol’ sadad vott tagaze, da miččed oma nüguni, mida mö kaičim da mida kerbotim.
Minä meletan, mise nenišpäi vastusišpäi tulob himo proita nened vepsän küläd döugil da mašinal.
Döksob aig, školha tuldaze uded openikad, uded pol’ved – hö oma dö toižed.
Kut ozutada, kut starineita vanhide čomusiden pol’he?
Mise el’getihe, mitte om sija niil nügudlaižes elos.
Meletan, lapsile tariž nähta da teta ičeze vepsän man istorijan pol’he.
Oikti om se, mise školas oma mugoižed urokad!

Männuden voden lopus Petroskoiš mäni Termištorfografižen komissijan vastuz.
Periodika-paindištoho kerazihe vepsän da karjalan keliden tedajad da tundijad.
Vastusen pävedäjan oli Karjalan rahvahaližen politikan varaministr Jelena Migunova.
Vastusehe ühtni mugažo Karjalan Openduzministerstvan radnik Natalia Vasiljeva.
Zavodi paginan termištorfografižen komissijan polhe livvin karjalaižiden gruppan pämez’, Kelen, literaturan da istorijan institutan radnik, karjalan kelen tundii Tatjana Boiko.
Hän homaiči, miše männudel vodel termištorfografižen komissii radoi äjan.
Se pidi paginoid erazvuiččiš konferencijoiš da seminaroiš, lujas äjan abuti KIRO-organizacijale, konz kacui da lugi radlehtikoid, openduzkirjoid karjalan kelel, tegi ekspertizoid, openduzprogrammoid školile da päivkodile.
Suren abun  komissii andoi Präžan agjan pämehele, kudamb abuti tehta irdoiden da küliden nimid karjalan kelel.
Komissijan läheližiš planoiš om pästta eloho karjalaižiden ozoitesiden kogomusen lapsile.
Nece rad ei ole kebn, no se om lujas tarbhaine.
Livvin karjalaižiden komissijan ühtnikad toivoba, miše abuhu tuleba mugažo lü-din karjalaižed da keradaba ozoitesid lüdin karjalan kelel.
Starinan vepsläižen termišt-orfografižen komissijan radon polhe zavodi Kelen, literaturan da istorijan institutan radnik, vepsläine tedomez’ Nina Zaiceva.
Hän homaiči, miše hot’ vepsläižid komissijas ei ole muga äi, no hö tegiba mugoižen-žo suren radon 2017.
vodel.
Ezmäi kaiked komissijan ühtnikad abutiba KIRO-organizacijale tehta vepsän kelen openduzprogrammoid školile da päivkodile.
Hö ühtniba konferencijoihe, kirjutiba äi azjbumagoid karjalan kelen tugen täht Karjalan valdkundas.
Ol’ga Žukova starinoiči, miše männudel vodel vepsläine komissii pästi eloho äi kirjoid lapsile.
Nece rad oli tozi sur’ da oti äi vägid.
Muga läksi eloho ”Holetoi aig”-runokirj lapsile.
Sen kerazi ”Kodima”- lehtesen pätoimitai Galina Baburova, tekstad lugiba Nina Zaiceva da Ol’ga Žukova.
Sid’ läksi eloho Valentina Rogozinan ”Mecelä-jiden polhe”-runokirj lapsile.
Nina Zaiceva oli neniden tekstoiden toimitai.
Mugažo sai elon Ol’ga Žukovan ”Itti-Totti”-fol’klorkirj lapsile.
Sureks abunikaks möst tegihe Nina Zaiceva.
Vepsläine termišt-orfografine komissii äjan abuti školale da Vepsän kul’tursebrale.
Se lugi radlehtikon vepsän kelel da kaik scenarijad video-urokoile.
Komissijan planoiš – tehta udes vodes frazeologižen kirjan, kus linneba ezitadud kirjamed A-M.
Nece rad om lujas jü-ged.
Sidä zavodi vepsläine tundii Valentina Rogozina, a nügüd’ jatktaba Nina Zaiceva da Ol’ga Žukova.
Sen ližaks om vaumiž ”Vepsläižed muštatišed da sanutesed”-kirj, miččen kerazi Ol’ga Žukova, a lugiba kaik tekstad Nina Zaiceva da Zinaida Strogalščikova.
Om toiv, miše udel vodel kirj lähteb eloho.
Vauktan meren karjalaižiden komissijan radon polhe pagiži Kelen, literaturan da istorijan institutan radnik Irina Novak.
Hän sanui Jevgenii Karakinan openduzkirjan polhe.
Se om tehtud karjalan kelen kursile.
Hän homaiči uziden kirjoiden polhe, miččed läksiba eloho muloi.
Hän sanui abus KIRO-organizacijale openduzprogrammoiden tegemižes, ”Vkontakte”- lehtpolen kändmižes karjalan kel’he, nevondoiš TVkanaloiden radnikoile karjalan keles da mugažo planoiš udeks vodeks.
Om vaumiž ”Čičiliušku”-teatran ozutelusiden kogomuz.
Oliži hüvä pästta sen udel vodel eloho.
Lüdin karjalaižiden komissijan radon polhe pagiži Kelen, literaturan da istorijan institutan radnik Aleksandra Rodionova.
Hän homaiči, miše lüdilaižen komissijan sur’ satuz oli ”Paginkirj lüdin karjalan kelel”.
Siš surid kitändsanoid om Nina Zaicevale-ki.
Suren abun komissii tegi KIRO-organizacijale lüdin karjalan kelen openduzprogramman tegemižes päivkodile da školile.
Se ühtni konferencijoihe, seminaroihe, kus pagiži lüdin karjalan kelen elon polhe.
Komissijan planoiš om pästta eloho büllüten’, kuna kerata lüdin karjalan kelen sanoid.
Ved’ kaikuččes küläs nügüd’ pagištas erazvuiččikš.
Nece idei tuli kaikile mel’he, no termišt-orfografižen komissijan ühtnikad nevoiba painda tekstad lüdin karjalan kelel ezmäks ”Taivhal”- al’manahas da ”Oma mua”- lehteses.
Termišt-orfografižen komissijan vastuz ozuti, miše radod männudel vodel oli tozi äi.
Karjalan valdkund korktas arvosteleb sidä da nägeb vaiše hüvid satusid.
Udel vodel rad ei lopte.
Rahvahaližen politikan ministerstv möst tegeb konkursan da om vaumiž antta elod uzile kirjoile karjalan da vepsän kelil.

Toine toižen jäl’ghe kaks’ ut ozutelust avaižihe kanman 2018.
vot Karjalan taidehmuzejan zaloiš.
Ezmäižen ozutelusen nimi om ”Car’ P’otr”.
Se om omištadud Surele Venäman carile.
Hän om kuvatud erazvuiččil ičeze elon da valdkundtegendan aigkeskustoil.
Mugažo täs om töid, miččed starinoičeba P’otran Ezmäižen matkoiš Oloncan gubernijaha, P’otran zavodoiden, Petrovskaja slobodan (mitte möhemba tegihe Petroskoikš) da Marcial’nije Vodi – ezmäižen Venäman kurortan – tegemižes.
Toine om voden lopun tradicionaline ”Änižen mujulaudaine” (”Onežskaja palitra”)-ozuteluz.
Täs om ezitadud 83 pirdajan töd, nene oma Venäman Pirdajiden sebran ühtnikad.
Nügüd’ nece om erine ozuteluz, ved’ se vedetas jo 50 kerdan.
Ozutelusel om sur’kulu taidehen žanroiden da kuvatandladuiden lugu: kuvataideh da grafik, vestatuz da art-objektad.
Mugoine žanroiden äjüz’ čudutoitab muzejan kävujid.
Täs voib homaita kut tutabiden mastariden, muga noriden-ki pirdajiden kuvid da töid.
Ozutelusel om lujas äi Karjalan londuzkuvid, om vepsän-ki röunan kuvid.
Nene oma, ozutesikš, Aleksandr Kaštanovan, Georgii Ivanovan, Eila Timožen da Ol’ga Juntužen töd.
Om kuvid-ki, miččiden idei om ottud Lönnrotan ”Kalevala”- posaspäi.
Mugoižiden kuviden tegijad oma pirdai Vladimir Lukkonen, pun vestai Igor’ Galikov, kudamb tegi ”Kalevalan” hengiden kogonaižen ciklan ”penen vestatusen” tehnikal da kuvamastar’ Anatolii Titov, kudamb ei amu läksi elospäi.
Kingitab muzejan kävujiden homaitust Venäman rahvahaližen artistan, Karjalan Rahvahaližen teatran akt’oran Pekka Mikšijevan modkuva, miččen pirdi hänen sebranik Pavel Pol’akov.
Tarbiž sanuda, miše sen modkuvan päheng iče kävui osutelusel.
Völ kävujile tuleb mel’he Oloncan mastaril Irina Tikkujeval ombeltud karjalaižen akan stilistine sädo.
”Car’ P’otr” da ”Änižen mujulaudaine”-ozutelused om avaitud necen voden uhokun augotišehesai.

23.
tal’vkud Karjalan Rahvahaližes muzejas mäni loštai da melentartuine Uden Voden ”Raštvoiden korob”-ozutez.
Se om omištadud erazvuiččile suomalaiž-ugrilaižiden da slavilaižiden rahvahiden Raštvoiden praznuičendan tradicijoile.
”Raštvoiden korob” – nece om jogavozne Petroskoin konservatorijan ”Istoki”-fol’klorižen ansambl’an sädaiprojekt (ohjandai om Svetlana Nikolajeva – suomalaiž-ugrilaižiden rahvahiden muzikan kafedran docent, Karjalan arvostadud taidehtegii).
Täl vodel Rahvahaližen muzejan ühtes kaikid čomembiš zaloišpäi ezini koume kollektivad.
”Istoki”-fol’klorine ansambl’ eziti kacujile kaks’ teatrozutelust – "Raštvad Pskovan mal" da "Vepsläine sünduman besed".
Kacujad tundištihe kol’adan veroihe, kundliba lävän da Pakaižen puhegid, openzihe norišton vändoihe, tegiba horovodoid da tedištiba sünduman arboindoiš.
”Kiži”-muzejan Lapsiden fol’klorstudii lahjoiči kacujile voimusen čuklahtada pomoroiden sünduman il’maha Raštvoiden veroidenke, kus ozuti ilokahan härgan vedändad da hebon möndad.
Petroskoin taidehškolan ”Vesläžed” lapsiden fol’kloransambl’ omišti ičeze programman karjalaižile Raštvoile.
Lapsiden starinad Sündü-sünduman hengen polhe, endevanhoiš da nügüdläižiš tradicijoiš, pajod, vändod da kargud avaiži kacujile Karjalan Raštvoiden praznuičendan erazvuiččid polid.

Astui mirudme gol’l’ priha.
Hänel ei olend ičeze pertid, ei olend rahoid-ki.
Oli hänel vaiše kirvez.
Astui hän, astui da äkkid nägišti, kut čoma neižne kül’bese järves.
– Mitte sinä oled čoma!
Ku minä voižin otta sindai mehele!
– Voižid!
No ved’ minun tatoi om kupc.
Hän om bohat mez’ i ei pästa mindai mehele gol’l’ an taga.
Tusttuškanzihe priha, astui edemba tehutme…
Nägeb hän – kažin poigaine segoi nitihe, ei voi pä-zuda.
Priha sid’-žo abuti kažinpoigaižele.
– Spasib sinei, hüvä priha!
Tegen hüvän azjan sinun hüvüdes.
Käri nitid keraha, a minä sanun sinei midä tehta edemba.
Priha om kärnu nitid keraha.
– A nügüd’ taci se da pagekam!
Se ozutab ten sinun ozannoks.
Pit’kha hö joksiba.
Äkkid nägištiba pertin ühten verajanke.
Neciš pertišpäi mužik läksi tühj vädr kädes da sid’- žo astui tagaze pert’he.
– Mužik, midä sinä teged?
– Ed-ik iče näge?
Minä ton pert’he päivänvauktad, a pertišpäi vön pimedut.
– Minä mahtan toda päivänvauktad pert’he, voin abutada sinei!
– Ku teged pertin vauktaks, ka andan sinei 200 rubl’ad!
Oti priha kirvhen da tegi iknan, pert’ tegihe vauktaks.
Mužik andoi prihale, midä oli toivotanu.
A keraine edehe turuškanzi, se vei prihan da kažinpoigaižen toižehe külähä.
Tuliba hö pert’he da nägištiba: emägaine seižub ištimel, a ižandaine haug kädes jokseleb ümbri hänes da hirid taboiteleb.
Kažinpoigaine hüppähti da tabazi kaik hired.
Ižand da emäg oliba ihastusiš.
– Anda meile nece živat!
– sanuiba hö.
Mö maksam sinei siš 100 rubl’ad.
Žal’ oli prihale kažinpoigašt.
– Midä tehta meile, sebranik?
– Ala surdu, sanui kažinpoigaine, tägä minei om hüvä, kuti kodiš da rad minai linneb.
Ala mö mindai 100 rubl’as, mö 300 rubl’as!
Andoi ižandaine prihale 300 rubl’ad.
Prihal den’goid ližadui – nügüd’ 500 rubl’ad kormanas oli.
Voib olda, nügüd’ kupc andab ičeze tütren minei?
– meleti priha.
Edemba astuškanzi priha jo üksnaze.
Keraine vei händast korbehe, a iče kadoi kuna-se.
Äkkid nägišti priha tel kumaitud telegan, a läz sidä ištnuden ukon.
– Midä om tehnus?
Ken sindai abidoiči?
– A-voi, priha, varghad otiba kaiken, midä minai oli.
Minä vein surid dengoid radnikoile.
Kut-žo minä tagaze tulen, kut sil’mihe kacuhtan?
– Äjak den’goid oli sinai?
– 500 rubl’ad.
A-voi, min täh minä korbmecas läbi ajoin…
– No midä tehta!
Homendesel gol’l’an olin, ehtal-ki en bohattu.
Ota 500 rubl’ad!
A minä pätan ičein holed.
– sanui priha i andoi kaik den’goid ukole.
Astuškanzi priha tagaze kodihe, astui hän da meleti, midä edemba tehta, no nimiččid hüvid melid pähä ei tulend.
Tuli priha külähä, kus neiččen nägišti, küzui läbiastujal ristitul, kus neižne eläb.
Löuzi hän necen pertin, ištuihe pordhale, möst meletaškanzi, midä hänele tehta.
Äkkid nägišti priha necidä ukošt.
Ukoine tuli prihannoks da küzui: – Midä surdud, abunik?
Naku starinoiči priha kaiken ukole.
Starinoiči hän, kut armastab neidišt da tahtoib naida, no hänen tat ei anda tütärt gol’l’ale prihale.
– Andab hän, sula, andab tütren!
Ved’ minä-ki olen neiččen tat!
Kucui kupc ičeze tütren, blahoslovi norid da vändiba hö svad’ban.

Tulnu 2018.
voz’ päivnouzman kalendarin mödhe om koiran voz’.
Nügüdläižes aigas paksus sanutas, miše koir om meiden hüvä abunik da sebranik, sikš toivodas, miše uz’ voz’ tob meile äi hüvid vestid, lahjoičeb ozakahid päivid da hüvid melid.
Muga-ik meletaba vepsläižed?
Mitte sija oli koiral rahvahan enččes elos?
Endevanhas aigaspäi vepsläižed pidiba koirid.
Ned oliba hüväd varjoičijad da abunikad mectuses.
Mugažo usktihe, miše koir vedäb, kaimdab kolijoid mehid toižehe miruhu.
Miše tedištada, om-ik koir hüvä mecnik vai ei ole, vepsläižed kacuiba koiran suhu da kodviba hambhid.
Mugažo kactihe, heredasik ole koir voib löuta oiktan ten.
Pagištihe, miše koirale ei sa tulda pert’he, ika hän ei voiškande mecata.
Suvivepsläižed sanuba: ”Koiran näged uniš – drugaks: amuižeks ili udeks”.
Neciš verospäi voib meletada, miše nügüd’ rahvahan meles koir om hüvä ristitun sebranik.
No muga oli ei kaiken aigan.
Ende usktihe, miše koir ei ole ”puhtaz” živat.
Se voib toda ristitule kibud, läžundoid.
Sil-žo aigal usktihe, miše koir voib tervehtoitta-ki läžujid.
Vepsän keles om äi kibuiden nimitesid, miččiš om koir-sana.
Ozutesikš, koiran vaivhuz’ (vällüz’), koiranlap (täintannaz), koiranniža (sarakoda).
Sanutihe, miše nene kibud tartuba ristituhu koiran taguiči.
Erašti puhegiš koiral pakitas otta kibud tagaze: ”Ota ičeiž vaivhuz tagaze!”
Usktihe, miše ei sa abidoitta koirad, ika se voib aznoita da toda kibun.
Ozutesikš, sanutihe ”Näritad koiran, ka koirannižan tegeb.
Naižele kohtunke ei sa potktaita koirad, lapsennoks tuleb koiranvaivhuz”.
Sil-žo aigal usktihe, miše koir voib abutada ristitule tervehtoittas kibuspäi.
Ozutesikš, koranlapan lečtihe muga: pašttihe leibän, kosketadihe sil kibedad sijad hibjas, a jäl’ges anttihe sömha nece leib koirale.
Usktihe, miše koir voib sidotas ”toižehe” miruhu.
Sünduman aigan pohjoižvepsläižed neiččed arboiba: kuspäi kului koiran nutand, siš polespäi tuleb ženih.
Neiččed otliba lunt, paniba sidä letkehe, pudišteliba sidä da saneliba: ”Pohtan, pohtan lumen, pohtan vouktan lumen, kus koir nutab, sigä minun bohosuženoi eläb”.
Sanutihe, miše hüvä znam om, ku koir jokseb vastha ristitule, kudamb astub külähä.
Koiran nutand, vastkarin, znamoiči midä-se pahad.
Oli vero: ”Koir ulaidab – ei hüväks”.
Koiran abul endustadihe säd: ”Koir kaivase mas – vihmaks, kaivase lumes – uhoks”.
Voib tehta ühthevedon, miše koir vepsläižiden meles oli kaks’poližen živatan: sil oli hüvid pirdoid, se lugetihe abunikaks da sebranikaks, toižes polespäi koir voi toda pahoid azjoid, läžundoid ristitule.
Nügüd’- ki mö navedim koirid, ned lahjoičeba hüvid melid, lämbitaba henged.
No sil-žo aigal tedam, miše eskai pen’ koir voib kibedas hambastada.
Toivom, miše tulii koiran voz’ ei ”pure”, a tob meile vaiše ozakahid päivid da hüvid azjoid!

Kaikuččen keväden školan openikad keradasoiš Petroskoihe, miše ozutada ičeze kel’tedoid.
Sulakun 7.
päiväl oli tehtud regionaline olimpiad, miččel lapsed vägestihe ičeze mahtoil karjalan, vepsän da suomen kelen tedoiš.
Olimpiadan tegijan om Karjalan opendusen kehitoituzinstitut.
Olimpiadradod zavodi praznikavaiduz, kus openikoile sanutihe lämid vaihid Opendusen, Kul’turan da Rahvahaližen politikan ministerstvoiden ezitajad.
Tuli sanumaha tervhensanoid Suomen konsul Tarvo Nieminen.
Kaik hö sanuiba siš, kut om tarbhašt opeta kodikelid školiš.
Lujas čomitiba avaidust kantelel vändajad neičukaižed Kalevalaspäi.
Veronika Košeleva Kotkojärv’- küläspäi hüvin lugi Z.
Dubininan runon livvinkarjalaks.
Suomalaiž-ugrilaižen školan openik Polina Kononova lugi runon, miččen hän kirjuti iče vepsän kelel da ozuti videorolikan – necen runon venäkeližen variantan.
Täl vodel olimpiadaha ühtni läz kahesadkümned mest.
Tuliba openikad Petroskoišpäi, Karjalan rajonoišpäi da Piterišpäi.
Vepsän kelen tedod kactihe kahtes gruppas: 4.-5.
klassan openikad da 9.-11.
klassan openikad.
Norembas gruppas oli kuz’ last: Roza Lazar, Darjana Treskina, Zahar Korkin, Arina Koz’uk, Polina Biševa, Nast’a Lobanova.
Vanhembaha gruppaha ühtni mugažo kuz’ openikad: Marina Mališeva, Marina Ščerbakova, Maria Kočerina, Polina Kononova, Jekaterina Pol’akova, Darja Ivanova.
Om lujas žal’, miše necil vodel ei tulnugoi vepsläižed lapsed Piterin agjaspäi.
Nägub, miše peniden školiden saubatuz tegi huban azjan kelen opendamižes.
Konz-se Piterin agjaspäi tuleskeliba openikad eskai nelläs školaspäi.
Nügüd’ kaik om vajehtanus i ei hüväha polehe.
Täl vodel olimpiadtös kaikuččel openikal oli viž tegendad, miččed ozutiba erazvuiččid tedoid: kut openik el’gendab lugetud tekstad, kut iče hän mahtab kirjutada da pagišta, mahtab-ik tehta oiktoid grammatižid formid.
Noremban gruppan töid arvostiba školan opendajad: Maria Mironova Kalagespäi, Ales’a Anušenkova Šoutjärvespäi da Petroskoin Suomalaiž-ugrilaižen školan opendai Nadežda Petrova.
Vanhembiden openikoiden tedoid kacuiba: ”Kodima”- lugendlehtesen pätoimitai Irina Sotnikova, Karjalan opendusen kehitoituzinstitutan metodist Tatjana Gorškova da Petroskoin universitetan opendai Ol’ga Žukova.
Lapsed tarkašti tegiba kaik tegod, meletiba da holduiba.
Kense paremba tedab kel’t, ken-se – hondomba.
Konz kanzas pagištas kelel, lapsele nece lujas abutab.
Nägub, miše opendajad-ki paneba äi väged opetes lapsid kel’he.
Arvostelijoiden polespäi toivotam kaikile openikoile tahtod da mahtod vepsän kelen opendamižes.
I ozatelem vägestajid!
Olimpiadan rezul’tatad tuliba mugoižed: Norembas gruppas ezmäižen sijan sai Šokšun školan videnden klassan openik Roza Lazar, toižen – Darjana Treskina, Šoutjärven školan videnden klassan openik, koumanden – Zahar Korkin, Suomalaiž-ugrilaižen školan videnden klassan openik.
Vanhembas gruppas ezmäižen sijan sai Kalagen školan kahesanden klassan openik Marina Mališeva, toižen – Kalagen školan kümnenden klassan openik Maria Kočerina, koumanden – Jekaterina Pol’akova, kümnenden klassan openik Suomalaiž-ugrilaižespäi školaspäi.
Mugažo ozatelem Suomalaiž-ugrilaižen školan ühtendentoštkümnenden klassan openikad Polina Kononovad, kudamb sai ezmäižen sijan.
Vägestajid varastab čoma lahj – matk Suomehe.

Jo äjak-se vot ”Periodika”-paindišt tegeb čoman vastusen ”Kniigumelličča”-nimel.
Sigä ozutadas kirjoid, miččid paindas paindištos.
Täl vodel keväz’kun 16.
päiväl mäni koumanz’ ”Kniigumelličča”-vastuz.
Vastusel oli ezitadud kirjoid, miččed oli paindud vodel 2017, venän, vepsän, karjalan da suomen kelil.
Prezentacii mäni ühtes Petroskoin sijoišpäi, kus tehtas literaturvastusid.
Sigä kerazihe äi adivoid.
Heiden keskes oli kirjoiden tegijoid da toimitajid, kuvantegijoid da lugijoid.
Mugažo vastusele tuli keliden tundijoid da ülä-openikoid, erazvuiččiden kul’tursebroiden ühtnikoid.
Vastuz zavodihe ministran Sergei Kisel’ovan tervhensanoišpäi, ved’ kirjoiden enambišt vaumitihe Karjalan rahvahaližen politikan ministerstvan rahaabus.
”Kniigumelličča”-vastuz om melentartuine azjtego kaiken aigan.
Kaikuččen voden sen tegijad meletaba midä-se ut, miše adivod oližiba hüviš meliš.
Männuden voden augotišes ”Periodika” tegi čoman kalendarin ”Sündundpäiväd”-nimel.
Kalendarin erigoičuz om siš, miše sidä voib kävutada jogahižen voden.
Se ozutab sebranikoiden, läheližiden da heimolaižiden sündundan päivmärad.
Tarbiž vaiše kirjutada niid kalendarihe.
”Kniigumelliččan” tegijad muga tegiba-ki.
Hö kirjutiba kalendarihe kirjoiden avtoroiden sündundan päivmärid.
Jäl’ges avtoroid kuctihe lavale, i hö starinoičiba ičeze töiš.
Muga kaikil adivoil oli voimuz enamba tedištada kirjutajiden polhe.
Vastusel oli ezitadud 16 kirjad.
Niišpäi koumen kirjan avtorad oli ezitadud vastusel ezmäižen kerdan.
Ned oma Galina Baburovan ”Holetoi aig”-runokogomuz vepsän kelel, Santtu Karhun ezmäine runokogomuz suomen kelel da Anna Usovan ”Lühüd sana ”oza””-kogomuz karjalan kelel.
Kut sanui Galina Baburova, ”Kniigumelličča” andoi kirjutajile, kudambad vaiše zavodiba kirjutada, voimusen jagadas ičeze tundmusil da mahtištol toine toiženke.
”Holetoi aig”-kirjaha avtor kerazi fol’klorižid da vepsläižiden kirjutajiden runoid lapsiden täht.
Hän jagoi runoid erazvuiččihe temoihe, sikš nece kirj kožub kaikile: kut penile, muga vanhembile-ki lapsile.
Galinale tuli mel’he hänen ezmäine rad da hän hüviš meliš tartuižihe udehe radoho.
Vodel 2017.
”Periodika”-paindištos läksiba eloho völ kaks’ kirjad vepsän kelel.
Üks’ niišpäi om Ol’ga Žukovan ”Itti-totti”-runokogomuz lapsile.
Sihe om keratud ilosižid runoižid, lugetišid, kättepajoid da runoid kaikid penembile lugijoile da kundlijoile.
Ol’ga löuzi materialad fol’klorižiš lähtkišpäi, a erasid runoid kirjuti iče.
Ozutesikš, hän löuzi lühüdan runon da iče kirjuti lopun sihe.
Tuli melentartuine da ilosine ”Variš”-runo.
Ol’ga iče om mamoi da hüvin el’gendab, kut om tärged kirjutada lapsile.
Ved’ lapsed oma meiden tulii aig, hö hüvin muštaba da opendaba kelid.
Toižen ”Meceläjiden polhe”-kirjan tegii om Valentina Rogozina.
Nece om jo toine hänen kirj.
Sihe Valentina kerazi runoid lapsile meceläjiden polhe.
Kaik runod oma hänen.
Necil kirjal om meletartuine istorii.
Konz Valentina Rogozina völ radoi Petroskoin üläopištos, hän ühtradnikanke kirjuti openduzprogramman opendajile.
Necen programman täht pidi tehta tegendoidki.
Hän kirjuti runoid, miše opendajile da lapsidenkacujile oli kebnemb opeta lapsid vepsän kel’he.
Niiden abul lapsed voiba kebnas opeta živatoiden nimid vepsän kelel.
Suren 2017.
voden painusen om ”Pajun taimen”-kogomuz.
Kirjan tegii Maikki Spicina kerazi erazvuiččiden rahvahiden sarnoid da kändi niid karjalaks.
Sišpäi tuli čoma da sur’ sarnoiden kogomuz, miččen abul jogahine voib tundištadas mirun sarnoihe da lugeda niid ei vaiše venän kelel, no karjalan-ki.
Völ vodel 2016 Anita Dunkers kirjuti ”Penikaižen pö-lusen iloazjad”-sarnan karjalan kelel.
Sid’ nece čoma da melentartuine sarn teatraližen radnikan polhe tuli mel’he kaikile.
Sikš vodel 2017 se oli kirjutadud venän da suomen kelil.
Paiči kirjoid suomen, vepsän da karjalan kelil vodel 2017 ”Periodika”-paindištos paindihe kirjoid Venäman suomalaiž-ugrilaižil kelil.
Ned om mari-, komi-, da hanti-rahvahiden kelihe kätud Biblijan tekstad.
Voib homaita, miše vastusel oli ezitadud enamba kirjoid lapsiden täht.
Om lujas hüvä, miše lapsed voiba opeta kelid mugoižel mahtol – lugedes čomid da melentartuižid kirjoid.
Kuni meil om mugoine paindišt, kut ”Periodika” da kirjutajid, kudambad kirjutaba rahvahaližil kelil lapsile, voib rohktas sanuda, miše nenil kelil om tulii aig.

Sulakun 5.-8.
päivil Joensuu-lidnan Päivnouzman universitetas oli vedetud ”Kiännä”-openduzseminar kändajiden täht.
Seminar vedetas koume kerdad vodes, täl kerdal se lopi openduzvoden.
Seminarale tuliba karjalaižed da vepsläižed, kudambad tegeba kändmižid ičeze kel’he venän kelespäi da kändaba vepsän da karjalan kelihe venäkeližid tekstoid.
Seminaran openikoiden keskes oliba lehtmehed, kändajad, opendajad, tedomehed da üläopenikad.
Kaik hö tegeba kändmižid lugendlehtesiden, kulehtesiden, kirjoiden da internetan täht.
Opendajin oliba Joensuun universitetan tedomehed da opendajad.
Mugažo lekcijan lugi karjalaine, pajoiden kändai Tatjana Baranova.
Seminaral opetihe kändmižen teorijan temoihe da pagištihe kändmižradon jügedoiš azjoiš.
Ozutesikš, pagištihe terminoiden kändmižen polhe, pagištihe sen-ki polhe, kut käta ičeze kel’he nügüd’aigaližid sanoid.
Tehtas uzid sanoid, erased niišpäi tuleba rahvahan paginaha, toižed oma sel’getomad ristituile.
Sur’t radod sanoiden sädandas tegeb Termišt-orfografine komissii, mitte radab Petroskoin universitetas.
Siš radaba kelen opendajad, tedomehed.
Hö painaba kirjoid uden leksikanke, mittušt paksus ottas kirjutesihe.
Vepsän da karjalan keled pit’kha oliba kelin, miččil vaiše pagištihe.
Ezmäine vepsän kelen kirjišt oli tehtud vodel 1930.
Siloi vepsän kelel sünduiba ezmäižed openduzkirjad da vajehnikad.
Siloi oli-ki tehtud äi uzid sanoid.
Ozutesikš, siloi vepsän kirjkel’he tuliba mugoižed sanad, kut ”vajehnik”, ”känd”, ”vaihišt”, ”lugu”, ”kändluz”, ”openduzknig”, ”än’kulund”, ”sätkulund” da toižed.
Kaik ned paksus ottas paginaha da kirjutesihe.
Nügüd’ vepsän da karjalan keled sirdihe toižele pordhale, niil pagištas erazvuiččile temoile, ozutesikš, meiden kelil voib pagišta politikan polhe, universitetas lugetas lekcijoid karjalan da vepsän kelil, muga üläopenikad saba tedoid grammatikan polhe ičeze kelil.
Konz oli zavottud toine vepsän kelen udessündutamižen aigkeskust, ka siloiki pidi tehta äi uzid sanoid.
Muga, äjile vanhoile sanoile oli anttud toižid znamoičendoid.
Se om kuti sanan znamoičendan levitamine.
Ozutesikš, vepsän keles om sana ”tedo”.
Ezmäine sen znamoičend om ”знание”.
Sanoile oli anttud toine znamoičend – ”на­ука”.
Mugažo oli tehtud sanad ”tedomez’” – ”учё­ный”, ”tedokirj” – ”науч­ная книга” i muga edemba.
Sanal ”käta” mugažo sündui toine znamoičend.
Ezmäi se znamoiči ”пере­ворачивать”, nügüd’ mö otam necen sanan toižes-ki znamoičendas – ”перево­дить”.
Kaik-se vepsän keles om äi velgsanoid: ”ministerstv”, ”kul’tur”, ”praznik”, ”administracii”, ”miting” da äi toižid.
Erasid sanoid kändajad kändaba sana sanaha: ”tätüteatr” – ”кукольный театр”, ”rahvazkeskeine” – ”междуна­родный”, ”kolematoi rahvazjouk” – ”бессмертный полк”, ”baltianmeren-suomalaižiden keliden kafedr” – ”кафедра прибалтийско-финских языков”.
Seminaral pagištihe sen polhe, kut paremba käta mugoižid jügedoid sanoid.
Kändajal om jüged tego – pidab käta muga, miše tekst oliži sel’ged lugijoile.
No erašti kändajile pidab tehta uz’-ki sana.
I hänen tegend om tehta kebn sana, mitte linneb sel’ktan lugijale ezmäižes kacegespäi.
Seminaral opetihe mugažo radmaha Wikipedija-internetlehtpolel.
Lekcijan Wikipedijan polhe lugi Petroskoin universitetan pästnik, Joensuun üläopišton opendai Ilja Mošnikov.
Hän jo äi vozid kändab tekstoid karjalan kel’he i paneb niid Wikipedija-lehtpolele.
Necidä radho tartuba äjad toižed-ki kändajad.
Nügüd’ karjalankeližes Wikipedijas om enamba 2500 kirjutest.
Panda tekstoid necile internetlehtpolele voib kaikutte tahtnik.
Ičeze lekcijas Ilja openzi seminaran ühtnikoid panda tekstoid internetaha, panda vajehtusid tekstoihe da čomitada internetkirjutesid kuvil.
Täl kerdal seminaran ühtnikad sanuiba ičeze melid sen polhe, mugažo hö starinoičiba ičeze kändmižrados da jügedusiš, miččed oma heiden rados.
Seminaral sündui eläb pagin, miččes letihe tärktoid küzundoid da problemoid.
Seminar jatktase jo toižel openduzvodel, sügüzel.
Siloi kändajad opendasoiš kändmaha čomaliteraturad.
Seminar om tärged i tarbhaine kändajile siš polespäi, miše sündutab hüvid melid da pätusid.
Kändajad opendasoiš kändmaha meletades lugijoiden polhe.
Paginas kelen ekspertoidenke voib tehta hüvid uzid sanoid.
A uz’ hüvä sana, kut om tetpas, om se sana, miččen rahvaz otab paginaha.

Konferencii: Narvaha tuliba tedomehed da suomalaiž-ugrilaižiden rahvahiden ezitajad starinoičemha kodikeliden kaičendas.
Suomen kelen päiväks Narva-lidnas mäni VI rahvazkeskeine konferencii, mitte om omištadud suomalaižen abekirjan tegijale da katehizisan kändajale Mikael’ Agrikolale.
(Katehizis om oficialine azjbumag vai kirj, miččehe om keratud uskondan sändod).
Mugažo Mikael’ Agrikola om Uden Zavetan kändai suomen kel’he.
Suomen kelen päiväd praznuitas 9.
sulakud Mikael’ Agrikolan surmpäivän.
Koli hän vodel 1557.
Hän oli ezmäižen lüterilaižen episkopan Suomes.
Pidab sanuda, miše 9.
sulakud om mugažo fol’kloran keradajan, ”Kalevala”-eposan Elias Lönnrotan sündundpäiv.
Rahvazkeskeižehe konferencijaha Narvas ühtni enamba 40 mest.
Ezmäi konferencijan ühtnikad pajatiba Suomen valdkundališt gimnad, sen melodii om mugoine-žo kut Estinman gimnal-ki.
Tervhensanoid konferencijan ühtnikoile sanui lidnan ohjandai Ants Liimets, kudambad lugetas suomalaiž-ugrilaižen aktivistan.
Suomen Posol’stvan press-sekretar’ Hannele Valkeeniemi ičeze dokladas starinoiči siš, kut suomalaižed ühtniba Estinman tegemižehe.
Barbro Allardt L’unggren, Ročinman poslan ak, kudamb iče om kelenoppii Suomespäi, starinoiči suomen keles Ročinmas.
Erased suomalaižed amuižiš aigoišpäi oma elänuded necil mal.
Ročinmas suomalaižil oma ičeze lapsiden päivkodid da školad.
Mugažo estilaine-ki škol radab ani Stokgol’man keskuses.
Suomalaižed da estilaižed lujas navediba ičeze kodikelid, holduba niiden tulijas aigas da tarkišteleba siš, kut hüvin lapsed da norišt mahtaba pagišta ičeze kodikelil.
Hö, kut toižed-ki suomalaiž-ugrilaižed rahvahad, holduba siš, miše kodikel’ ei kadoiži elospäi.
Sikš hö tegeba kaiken sen täht, miše kodikel’ eliži da kehitoitaižihe.
Tamaš Oros hüvin tedab suomen kel’t, hän om Tallinan vengrialaižen kul’turan keskusen pämez’.
Tamaš sanui ičeze dokladas tarbhudes tehta kul’turižid kosketusid erazvuiččiden rahvahiden keskes.
Hän om mugošt mel’t, miše ningoižed kosketused tegeba parembikš politižidki sidoid.
Om tärged elä-da kožmuses heimrahvahidenke, sada toine toižen mahtišt.
Konferencii jatkui kaks’ päiväd.
Sihe ühtniba tedomehed da suomalaiž-ugrilaižiden rahvahiden ezitajad Venämaspäi-ki.
Hö tuliba Marii Elaspäi, Udmurtijaspäi, Hanti-Mansijskijan agjaspäi, Petroskoišpäi, Piterišpäi, Moskvaspäi da Jekaterinburgaspäi.
Petroskoišpäi konferencijaha ühtni kuz’ mest.
Hö oma Karjalan Kelen, literaturan da istorijan institutan radnikad.
Vepsläšt temad eziti kaks’ mest – Nina Zaiceva da Igor’ Brodskii, kudamb tuli Piterišpäi.
Nina Zaiceva starinoiči vepsläižes verbas, a Igor Brodskii vepsläižes fitonimijas Baltianmerensuomalaižes kontekstas.
Irma Ivanovna Mullonen pagiži ”Karjalan tahoiden nimiden atlas”- projektas.
Mugažo erased tedomehed, kudambad ei voinugoi tulda konferencijale, oigenziba ičeze dokladoid, miččid oli ezitadud stendal.
Mugoižiden tedomehiden keskes om Ol’ga Žukova.
Tedoprogramm oli ližatud kul’turprogrammal – mäniba suomalaiž-ugrilaižiden fil’moiden ehtad da Narvan suomalaižiden horan koncert.
Tallinan Estinkelen institutan pämez’ Tinu Tender eziti estilaižen runotusen antologijad.
Taidehpirdai Viktor Fedosejev Piterin agjaspäi tegi suomalaiž-ugrilaižen savitäputandan mastar’-klassoid.
Konferencijan lopus ühtnikad kitiba rados orgkomitetad, miččehe mülü-ba Silard Tot (Orgkomitetan pämez’, Narvan kolledž), Helle Kul’dsepp (Narvan Inkerilaižiden sebr), Heinike Heinsoo (Tartun universitet), Aleksandra Rodionova (Venäman akademijan Karjalan erišton Kelen, literaturan da istorijan institut), Sulev Iva (Tartun universitet, Virun institut), Mart Rannut (Narvan kolledž).

Meiden ”Randaine”- sebrale necil vodel täudui vižtoštkümne vot.
Sebras oma tutabad meile ristitud.
Hö surel tahtol kävuba pajatamha pajoid, kaikil om taht tehta midä-ni vepsän kelen da kul’turan hüvüdeks, nece ühtenzoitab meid.
Keväz’kud 26.
päiväl mö kerazimoiš Petroskoin Rahvahaližiden kul’turiden keskusehe ozatelmaha meiden jubil’aroid.
Kerazim čoman stolan, paštoim vepsän kalitoid da pirgoid.
Čajud jomas sanuim lämid sanoid toine toižele.
Keväz’kus meiden ”Randaine”-sebras oli völ kaks’ sündundpäiväd (jubilejad): Faina Nikolajevna Kozloval da Svetlana Jakovlevna Pl’uhinal.
Kaik vižtoštkümne vot Svetlana pajatab meidenke.
Hän kaiken om holiš meiš, abutab meile kaikiš azjoiš.
Svetlana da Faina oma lujas avonaižed da südäimeližed naižed.
Jurii Mihailovič Mugačev lahjoiči naižile kaks’ pajod: Fainale lahjoiči ”Šoutjärven öd” (muzik om A.
Lihanovan, sanad – R.
Takalan), toižen – Svetlanale ”Minä lendaižin” (sanad oma N.
Zaicevan, muzik – J.
Mugačev).
Randaine toivotab kaikile ičeze pajanikoile tervhut, ozad, pit’käd igäd, lapsiden da vunukoiden armastust da lahjoičeba čoman runon:  Päiväižespai – lämäd!
Rahvhaspäi – pehmdust!
Sebranikoišpäi – uskondad!
Ozad enambad!
Elod pit’kembad!
Norut igähišt!
Lämäd südäimišt!

Keväz’kun keskes Karjalan Rahvahaližes kirjištos mäni Oleg Mošnikovan sädandradon eht.
Sil oli uden kirjan prezentacii-ki.
Oleg Mošnikovad hüvin tetas Karjalas.
Hän om mahtokaz runoilii da kirjutai, Venäman Kirjutajiden sebran ühtnik.
Kacmata sihe, miše Oleg ei kirjuta vepsäks, mö, vepsläižed, lugem händast meiden vepsläižen runoilijan da kirjutajan.
Hänel om vepsläižid jürid Šokš-küläspäi.
Sido vepsän rahvahaze nägub hänen runotuses-ki.
Oleg eskai otab erašti vepsän kelen sanoid ičeze venänkeližihe runoihe.
Päazjan hän kirjutab ristituiš, ristituiden elo-ozas.
Miččid-se istorijoid ičeze starinoiden täht hän otab todesižes elospäi, ičeze läheližiden da  sebranikoiden johtutesišpäi.
Niiš kaikiš Oleg mahtab nägištada ilosišt da opalahišt pol’t.
Hän voib löuta jogapäiväižes elos mugoižid azjoid, miččid ei kaikutte voi homaita.
Oleg Mošnikovan meled oma kebnäd da filosofižed ühten aigan.
Kaikuččes sanas om ičeze peittud filosofii.
I sinä el’gendad sidä, vaiše konz luged runon lophusai.
Oleg Mošnikovan starinoid da runoid paindas erazvuiččiš Venäman lehtesiš da kulehtesiš, eskai Internetas-ki.
Hän om äjiden kirjutajiden da runoilijoiden konkursoiden laureat.
Oleg Mošnikoval om koume prozakirjad da nügüd’ om nel’l’ runokogomust.
Prozakirjoišpäi oma ”Космонавт” (2002) , ”Живая и разная” (2014), ”Kodiman vägi” (2015).
”Птица-ночь” (1995), ”Духов камень” (1999), ”Солнечные письма” (2009) – runokogomusihe nügüd’ ližazihe ”Край земли”- uz’ kirj.
Uden kirjan prezentacijale oli-ki omištadud Mošnikovan sädandradon eht kirjištos.
Sille tuliba Olegan läheližed da sebranikad, ühtesradnikad da hänen töiden navedijad.
Ehtal Oleg lugi ičeze vanhoid runoid da runoid udes kogomusespäi.
Hänen sebranikad Marcialnii vodiküläspäi, kus Oleg navedib lebaita joudajal aigal, mugažo lugiba runoid da eskai pajatiba pajoid hänen runoile.
Mugažo runoid lugiba Karjalan teatroiden artistad.
Nina Zaiceva starinoiči Oleg Mošnikovas, kut hüväs kändajas, da lugi ičeze runoiden kändmižid, miččid tegi Oleg.
Nina Grigorjevna sanui: ”Nece om lujas hüvä, miše meiden vepsänkeližed runod voiba lugeda venäks ned ristitud, kudambad ei tekoi vepsän kel’t, da, vastkarin, mö voim käta vepsäks Olegan runoid”.
Hän toivob, miše nece ühthižrad jatktase völ hätken.
Ehtal pagištihe ei vaiše Oleg Mošnikovan sädandrados, starinoitihe hänen elorados-ki.
Ved’ Olegal om ani toine rad, se ei ole sidotud sädandradho.
Hän om požarmez’.
Nece om melentartušt, kut ühtes mehes ühtenzoitase runoilijan heng da kova taba, mitte om tarbiž mugoižes professijas.
Paiči sidä Olegal om artistan čomad mahtod.
Händast paksus kuctas lugemaha kirjoid än’heze vai vändmaha erazvuiččid pjesoid.
Pagištas, miše kirjutajan mehen täht kirjan prezentacii om praznik.
Ved’ uz’ kirj om sädandradon ”laps’”.
Sen sündundaha ihastuba kut iče avtor, ka mugažo hänen sädandradon navedijad.
Kirjutajan täht om tärged ozutada lugijoile ičeze ”ut last”, jagatas ičeze meletusil.
Avtor nikonz ei kirjuta ičeze täht, hän tahtoib, miše händast kulištaižihe.
Toivom, miše ei vaiše kundlijoile, no iče avtorale-ki nece keväz’kun eht tuli mel’he da miše se libutab kirjutajan mehen henged tulijaha sädandradho.
Konz eht lopihe, zalas oli hillüz’.
Oleg sanui, miše nece om oikti, runod kaiken muga painastaba ristituihe.
Heile pidab antta aigad, miše el’geta niid.
I vaiše siloi sünduba arvsanad runoihe.
Tuldes kodihe Nina Zaiceva sid’-žo kändi vepsäks erasid Olegan runoid udes kirjaspäi.
”Eht muga ihastoiti mindai,” – sanui hän.
A nece znamoičeb, miše Oleg Mošnikovan ”uz’ laps’” kosketi rahvahan henged.
Kaikutte tahtnik ehtal voi ostta kirjan da sada avtoran käzikirjutesen toivotusidenke.
A kel ei olend voimust tulda ehtale, voib tundištadas Oleg Mošnikovan sädandradho Rahvahaližen kirjišton Internet-lehtpolel, kus kaikiden Karjalan avtoroiden töd oma elektronižes formatas.

Šoutjärven vepsläižes etnografižes muzejas R.
P.
Loninan nimel avaižihe uz’ taidehozuteluz.
Ozutelusen nimi om ”Karjalan man modkuvad” («Лики Карелии»), avtor om Marianna Tais Šveicariaspäi.
Marianna Tais (Marianne Theis) om taidehpirdai da fotokuvadai Šveicarian Uster-lidnaspäi.
Hän om tedomahtoižiden taidehpirdajiden ”Visarte”-associacijan ühtnik.
Marianna openzihe grafižeks dizaineraks Bernan taidehškolas.
Nügüd’ hän radab taidehpirdajan Šveicarian, Francian da Islandian studijoiš, opendab kuvataideheze aigvoččid ristituid.
Muloi Marianna kirjuti Šoutjärven vepsläižehe etnografižehe muzejaha da starinoiči, miše tahtoib lahjoita ičeze kuviden kollekcijad.
Mö, muzejan radnikad, ihastusiš tahtoim ozutada meiden kävujile necidä čomut.
Pagižim taidehpirdajanke da zavodim vaumita ozutelust.
Naku ozuteluz om vaumiž!
Mö kucum teid, kal’hed lugijad, kacta sidä!
”Karjalan man modkuvad”-ozutelusel oma Karjalan vanhoiden küliden koumentoštkümnen eläjan modkuvad.
Modkuvad om čomitadud tradicionaližil naličnikoil.
Modod da eläjiden pertid jätiba hüvän jäl’gen taidehpirdajan südäimehe, konz hän matkazi Karjalas vodel 2014.
Nene modkuvad oma taidehpirdajan taht kaita da ozutada rahvahan kul’turad, mitte lähteb elospäi ühtes ristituidenke.
Ozuteluz om avaitud 15.
elokuhusai.

Šoutjärven etnografižes muzejas kerazihe Prionežjen rajonan vepsän kelen opendajad.
Vestusel oliba Svetlana Gotič, Ol’ga Mironova, Maria Mironova, Julia Aprodu Kalagespäi i Ales’a Anušenkova Šoutjärvespäi, a mugažo iče muzejan radnikad.
Päsün, mitte kerazi kodikeliden opendajid ühthe, oli pagišta vepsän kelen opendamižes školiš da lapsiden päivkodiš.
Meid vastatihe lujas lämäs.
Programm oli lujas melentartuine.
Šoutjärven etnografižen muzejan pämez’ Natalja Anhimova tegi meiden täht mel’mahtoižen kvestan muzejadme.
Meile pidi antta vastusid küzundoihe.
Ned oli peittud muzejan eksponatoiš.
Mö radoim ühtes i pigai andoim vastusid kaikihe küzundoihe.
Jevgenii Fotejev sanui meile ozoitesid, miččid hän kirjuti iče kaluiden polhe.
Mö saim äi uzid melentartuižid tedoid, kacmata sihe, miše mö pakus tuleskelem adivoihe muzejaha.
Ozutesikš, mö tedištim, mi znamoičeb pakuine muju vepsläižes flagas.
Se znamoičeb boloboukoid vai bul’uižid.
Ned oma mugoižed pakuižed änikod, miččed kazvaba, kus om märg.
Boloboukod änikoičeba kezan augotišes i ned ühtenzoitaba koume agjad, kus eläba vepsläižed – Karjalad, Vologdan da Piterin agjoid.
Paiči sidä, ned om pandud Rusttaha kirjaha.
Nece om hüvä idei tehta mugoižen vändon.
Se lähendab ristituid i tob hüväd mel’t.
Se om melentartušt ei vaiše lapsile, eskai aigvoččile-ki.
Mö olim ozakahad olda ozutelusel, kus om ezitadud vanhoiden baboiden modkuvad.
Niiden avtor om taidehpirdai Marianna Tais Šveicariaspäi.
Jevgenii Fotejev starinoiči meile neniden kuviden istorijas da taidehpirdajas.
Valentina Uhanova ozuti meile mastar’-klassan.
Ühtes hänenke mö tegim vepsläižen tätüižen.
Nece om kaičii – mučak.
Kaik tätüižen palad ühtenzoitim nitil muga, miše ei olend ni üht škul’mud.
Valentina starinoiči, min täht tarbiž nece tätüine, a mugažo toižiš vepsläižiden veroiš.
Hän sanui, miše kaikuččehe azjaha pidab tartta hüviš meliš.
Vastusen lopus oli pagin vepsän kelen opendamižes školiš da päivkodiš, a mugažo edeližes ühthiž-rados muzejan da školiden keskes.
Pagižim siš, kut muzei voib abutada vepsän kelen urokoiden tegemižes.
Kut voib tehta urokoid, miše ned oližiba melentartuižed lapsile i niil oli taht opeta vepsän kel’t.
Ales’a Anušenkova jagoihe meidenke, kut mäneba azjad vepsän kelenke Šoutjärven školas.
Tahtoim spasiboita Julia Aprodud i muzejan radnikoid, kudambad tegiba mugoižen vastusen.
Nece oli todeks melentartuine i tarbhaine azjtego.

Valentina Vasil’jevna Lebedeva om kodi-istorijan tundii da ezitatoiden kul’turan kaičii Mäggärv’-küläspäi, mitte om Podporožjen agjas.
Laps’aigaspäi hän kaičeb tedoid ičeze penes kodimas da sen ičeladuižiš tradicijoiš.
Jo äjak-se vot Valentina Lebedeva jagase meidenke nenil tedoil internetan kal’t.
No hän tahtoib kaita kaik tedod kirjoiš-ki.
Ved’ sidä, mi om kirjutadud kirjas, ei sa heitta elospäi.
Ezmäižen kirjan Valentina pästi eloho ičeze den’goil.
Sen tiraž oli vaiše sada ekzempl’arad.
Kirjaha mülüi starinoid da muštatesid hänen mamankelel.
No Valentina kändi niid venäks-ki, miše kirjad voi lugeda enamba ristituid.
Nece kirj tuli äjile mel’he i kaik tiraž oli osttud.
Nece sabutuz andoi Valentina Lebedevale uzid vägid da libuti hänen henged.
Hän tahtoiškanzi kirjutada uden kirjan.
Ühtes Sergei Stepanovanke Valentina tegi kirjan «Вепсы деревни Мягозеро – Панфилки из Мышкина».
Nece kirj oli tehtud arhivaspäi ottud azjbumagoiden da  fotokuviden pohjal.
Nügüd’ tedonhimoine Valentina jatktab kerata ezitatoiden tedoid.
Hänen uz’ kirj ”Vepsläine keitändlad” linneb omištadud vepsän sömižen vaumičendale.
Se om sur’ panend rahvahan veroiden kaičendaha.
Necen kirjan täht Valentina Vasil’jevna kerazi receptoid, miččid nügüd’ vähä ken tedab da muštab.
Erasid receptoid hän iče muštab laps’aigaspäi.
Mugažo hänenke jagoihe ičeze tedoil vanhad ristitud, kudambad hüvin tedaba vepsläižiden sömižiden vaumičendan erigoičusid.
Om hüvä, miše Valentina Lebedeva probui iče vaumita nenid vepsläižid sömižid da tegi niihe fotokuvid.
Muga ozaižihe, miše hänen äivoččes rados tedištiba sijaližed valdmehed.
Heile muga tuli mel’he nece rad, miše oli pättud pästta kirj valdkundan raha-abul.
Toivom, miše necil čomal kirjal linneb sur’ tiraž.
Nece linneb hüvä lahj Valentina Lebedevale hänen jubilejaks.
Naku om pen’ pala kirjaspäi: ”Kürzad oliba erazvuiččed, niid pašttihe erazvuiččes jauhaspai.
Niiden vaumičendan täht ende emägoil oli surid rehtlid pit’kän pidimenke, sikš ku kürzid pašttas hilil päčiš.
Rehtil’ voidas voižetukul.
Taigin kürziden täht tehtas nozolaks, sid’ kürzid valadas rehtlile.
Kürzad oma veroiden sömine.
Niil mušttas kolijoid ičhižid”.
Mugažo kirjas voib löuta kagrkürziden receptoid.
Ezmäižes variantas kagrjauh segoitadihe vedhe ližates vähän void da solad.
Toižes variantas tahtaz tehtas maidol vai hapanmaidol, ližatas muna.
Kaik rippub sišpäi, mitte om kanz, bohat vai ei.
Pašttas lujas hoikid kürzid.
Niid voib söda kandatesenke, solakahiden senidenke.
Praznikoil tobjimalaz tehtihe kürzid südäimenke.
Varastam Valentina Vasiljevnan ut kirjad!
Toivom, miše se jo pigai ihastoitab meid.

Tatale oli 40 vot, Slavikale – 10, a neglik oli völ noremb.
Slavik toi neglikon šapkas, joksi divanannoks, miččel venui tat i lugi lugendlehtest, i ihastusiš kidastaškanzi: – Tatoi, kacu!
Tat pani lugendlehtesen polehe i kacuhti neglikoho.
Neglik oli kurčnena i lujas čoma.
Tatale tuli mel’he, miše poig navedib živatoid.
Hän iče-ki navedi niid.
– Hüvä neglik!
– sanui tat.
– Čoma om!
Kuspäi sinä otid sidä?
– Prihaine irdal andoi minei, – sanui Slavik.
– Lahjoiči-ik?
– küzui tat.
– Ei, mö vajehtimoiš, – sanui Slavik.
– Hän andoi minei neglikon, a minä hänele biletaižen.
– Mitte biletaine om?
– Arbbiletaine, – sanui Slavik i pani neglikon lavale.
– Tatoi, sille tarbiž antta maidod...
– Varasta sinä!
– kovas sanui tat.
– Kuspäi sinai arbbilet om?
– Minä ostin sen, – sanui Slavik.
– Kenel?
– Mužikal irdal...
Hän möi äi mugoižid biletoid.
Koumeskümnes kopeikas...
Oi, tatoi, neglik jokseb divanan alle.
– Varasta sinä!
– nervoiš sanui tat i ištuti Slavikad rindale.
– Kut-žo sinä andoid prihaižele ičeiž arbbiletan?..
Ved’ nece bilet voiži olda ozakahan!
– Ka, se oli-ki ozakahan!
– sanui Slavik kactes neglikoho.
– Miččen lahjan sinä voižid sada loterejas?
– hilläšti küzui tat, hänen nenaha tuli higo.
– Jäškapan!
– sanui Slavik i muhazi.
– Midä?
– tat säraiži.
– Jäškapan?!...
Midä sinä sanud?
Kuspäi sinä tedad necidä?
– Kutak – kuspäi?
– abittui Slavik.
– Minä kacuin lugendlehteses...
Sigä koume ezmäšt lugud oli mugoižed-žo kut lehteses...
i toižed mugažo...
serii-ki oli ühtejitte!
Minä mahtan jo kodvda, tatoi!
Minä ved’ jo olen aigvozne!
– Aigvozne?!
– tat muga käreganzi, miše neglik, kudamb tuli divanan alpäi, kärauzihe varus.
– Aigvozne?!...
Vajehtid jäškapan neglikoho!
– Minä meletin...
– pöl’gastuses sanui Slavik.
– Minä meletin, miše meil om jo jäškap, a neglikod ei ole...
– Ala sanu nimidä!
– kidasti tat i libui divanalpäi.
– Ken?!
Ken om nece prihaine?
Kus hän eläb?!
– Hän eläb susedpertiš, – sanui Slavik i voikaškanzi.
– Hänen nimi om Sen’a...
– Mängam!
– möst kidasti tat i oti neglikon pal’hal kädel.
– Mängam teramba!
– En mäne, – voikten sanui Slavik.
– En tahtoi jäškapad, tahtoin neglikod!
– Mängam-žo!
– kidasti tat, – tarbiž vaiše otta bilet tagaze, sid’ minä ostan sinei hot’ sadad neglikod...
– Ei...
– voiki Slavik.
– Ed osta...
Sen’ka ei tahtoind vajehtadas, minä habi pagištoitin händast...
– Hän om mugoine-žo lapseline!
– nagrdes sanui tat.
– Nuške, teramba!
Sen’ale oli kahesa vot.
Hän seižui pert’irdad keskes i varus kacui käredaha tataha, kudambal toižes kädes oli Slavik, a toižes oli neglik.
– Kus om?
– küzui tat, tuldes Sen’annoks.
– Kus om bilet?
Ota ičeiž neglik i anda bilet tagaze!
– Minai ei ole biletad!
– sanui Sen’a i säraiži.
– A kus se om?
– kidasti tatoi.
– Midä sinä oled tehnu senke?
Möid-ik?
– Minä tegin sišpäi kühkjaižen, – sanui hilläšti Sen’a i zavodi itkta.
– Ala itke!
– sanui tat hilläl änel.
– Ala itke, prihaine...
Tegidik sinä sišpäi kühkjaižen?
A kus nece kühkjaine om?..
Kus se om?..
– Se om karnizal...
– sanui Sen’a.
– A miččel karnizal se om?
– Naku, sil karnizal!
– i Sen’a ozuti toižen žirun iknaha.
Tat ruši pal’ton i zavodi libuda jänduzveziturudme toižele žirule.
Lapsed ihastusiš kacuiba hänehe.
Kaks’ kerdad tat habi ei olend langetanu, no kaiken-se hän libui karnizannoks i oti penen bumagaspäi tehtud pakuižen kühkjaižen, mitte jo oli märg.
Konz tat laskihe male löumas henkten, hän avaiži biletaižen i nägišti, miše se oli pästtud kaks’ vot tagaze.
– A konz sinä ostid sen?
– küzui tatoi Slavikal.
– Ostin sen, konz völ openzimoi toižes klassas, – sanui Slavik.
– A konz sinä kacuid sen lehteses?
– Eglai!
– Se om toine painuzmär...
– sanui tat väzuden.
– Nu ka midä?
– sanui Slavik.
– Ved’ kaik lugud oma ühtejiččed...
Tat mäni vaitti da ištuihe laučale.
Hänen südäin lujas löihe, sil’miš ujuiba oranžmujuižed ümbrused...
Hän pästi pän.
– Tatoi, – hilläšti sanui Slavik, tuldes tatannoks.
– Ala höpstu!
Sen’ka sanub, miše hän kaik-se andab meile neglikon...
– Spasib!
– sanui tat.
– Spasib, Sen’a...
Hän libui i läksi kodihe.
Äkkid hän lanksi opalaha.
Hän el’genzi, miše jo nikonz ei linne sidä ozakast aigad, konz muga kebnas vajehtadas jäškap neglikoho.

Kezaku Karjalas om vauktoiden öiden ku.
Iče londuz tegese vauktaks.
Vauktal öl zavodib änikoita orhideja l’ubka.
Sen vauktad änikod näguba čomašti koivuiden vauktoiden tüviden keskes.
Soil kukičeb vauged vehk.
Sen kazvmusen änikod čomitaba kaiked ümbri.
Mäthil vauktoil änikoil kukičeb murikaine.
Vauktan mujun simfonijad lopiba jablokpun da višn’an änikod.

Heinku om kezan ”ladv”.
Om heinäntegon da vastoiden vaumičendan aig.
Mecas manzikaine da mustikaine küpsneba, babukad da sened kazvaba.
Mustad varišad keradasoiš sügüz’parvehikš.
Irdal paksus om jumalansä.
Sanutas, miše heinku tacib samaldusid da dubid satatab!
No naku jumalanjuru om juriženu, da jumalansä om lopnus, erimujuine jumalanbembel’ ozutase taivhal da čomitab kezališt londuzkuvad.

Elokun augotišes om läm’ da päipaštokaz sä.
Ni-mi ei endusta sügüzen tulendad.
No äkkid elokun ezmäižes poles pakuine läip ozutase vihandas koivus.
Päliči kahtes päiväs mugoižed pakuižed läipäd ozutasoiš toižiš koivuiš.
Nece om sügüzen tulendan ezmäine znam.
Tullei ahavoičeb pakuižid lehtesid, no ned möst sünduba puiš.
Elokun lopus läipad kadoba, sikš ku koivud tegesoiš pakuižikš kogonaz.
Sügüz’ zavodib emägoita.

(sarn)  Oli-eli Pešoi-priha.
Kerdan tuli hän kodihe školaspäi, taci sel’gšaugun čogaha da ei rušinus čukerzihe divanale, avaiži televizorad.
– Kut minä olen väzunu!
Min täht minei kaik nece om?!
Äkkid hän nägišti, miše stolal om pen’ lehtezpol’ – nece om kirjeine mamalpäi: ”Pešoi armaz, abuta minei, ole hüvä!
Peze astjad da puhtasta ičeiž honuz.
Homen Marina-tädi tuleb adivoihe.
Ala unohta tehta koditöd!
Ehthasai!
Tervehtan sindai.
Mamoi.”
– A voi!
Kaiken midä-se tarbiž minulpäi!
En tahtoi i en tegeškande nimidä!
Mamoi iče-ki tegeb kaiken ehtal!
– šihiži hän.
Umbišti prihaine sil’mäd da uinzi-ki...
Äkkid kulišti hän midä-se čudokast: judud da burbutandad.
Avaiži Pešoi sil’mäd i nägišti – stolan röunal seižub mitte-se olii, se om pen’, redukaz da karvakaz.
– Ken sinä oled?
– čududeldes küzui Pešoi.
– Minä olen Kodi-ižand!
– uraiži olii.
– Ken?
– völ kerdan küzui Pešoi.
– Kodi-ižand, ed-ik sinä mušta mugošt?
Školas teile opendai starinoiči minun polhe, – sanui Kodi-ižand.
– Aaa, nu minä en kulend.
Minä en navedi urokoid da školad...
– burbuti Pešoi.
– Minä olen necen pertin ižand da holitai!
– ülevas sanui Kodi-ižand.
– Mmmm, – melentartuseta andoi vastusen prihaine.
– A mikš sinä ed abuta mamale?
– jatksi paginad pertin ižand.
– Midä tö kaik tahtoit minulpäi?!
Minä olen väzunu i tahtoin magata!
Pesta astjad da puhtastada honust – nece ei ole minun azj!
Sen täht mamoi om...
– hilläšti sel’genzoiti Pešoi.
– A midä koditönke sinai om?
Mikš ed tege?
– Kodi-ižand zavodi jo käraita.
– En navedi...
Nece om jüged da tuskikaz...
– sanui Pešoi kacuhtaden televizoraha.
– A kut sinä tedištaškanded uzid da tarbhaižid azjoid?
– Kodi-ižand ani ištuihe stolale.
– Minä tedan jo kaiken, minei ei tarbiž teta enambad!
Äkkid Murka-kaži zavodi hostas Pešoin jaugoihe da näukta – hän tahtoi söda.
Peša potki kažid jaugal.
Siloi Kodi-ižand lujas käreganzi da kut kidastaškandeb Pešan päle: – Sinä!
Sinä oled huba prihaine!
Huba da käred!
Naku minä tegen sinei huban azjan!
– zavodi olii kovas burbutades midä-se.
Pöl’gästui Pešoi – joksi pertišpäi da, mi oli väged, pageni tanhalpäi.
Vaiše hän kuli edahanpäi Kodi-ižandan sanoid: – Pördatoi sinä tagaze, völ pakičeškanded prostindad!
Tahtoiškanded opetas da abutada mamale!
Joksi Pešoi, joksi da putui-ki mecha, mitte oli külänno.
Se oli tetab mec prihan täht, no nügüd’ sigä oli tundmatomid puid da penzhid.
– Kus minä olen?
– meleti Pešoi.
Astub hän mecadme, kacub – pun al kärbäzsen’ kazvab, da mugoine sur’ se om.
– Mitte paha sen’ om – min täht se kazvab sigä, – burbuti Pešoi da potki sen’t, – Naku, linduižen peza da völ munidenke...
Otan ühten vai kaks’...
Otan kaik!
Hän oti munad da murenzi pezan.
Astub hän edemba, kacub: – Mitte čoma oks neciš koivus om...
Minei om mel’he!
Katkoin minä necen koivun...
– meleti Pešoi än’heze.
Äkkid kulišti hän mecas komedad nagrandad.
Se oli živatan änen vuitte.
– Ken nece om?!
Ozuta ičtaiž!
Minä en varaida sindai!
– kidastaškanzi Pešoi pöl’gästusiš.
– Minä olen Mechine!
– koivun ondusespäi ličihe pen’ bardakaz ristit, kaik om lehtesiš da samlos.
– Ken?
– küzui Pešoi völ kerdan.
– Olen Mecanižand, sen kaičii da holitai, – komedas sel’genzoiti Mechine da jatksi pahal änel.
– Sinä oled huba priha – ed mahta vedäda ičtaiž mecas, minä ustavzoitan sindai siš.
– No mikš?
– säraites küzui Pešoi.
– Jose sinä ed teda, miše ei sa potkta babukoid da senid?
Nece om živatoiden söm!
– Tedan...
– värhudes sanui Pešoi.
– Jose sinä ed teda, miše ei sa mureta linduižiden pezoid?
Sigä om linduiden poigaižid.
– Tedan...
– huiktas burbuti Pešoi.
– Jose sinä ed teda, miše ei sa katkoita puid?
Nece om kodi linduiden da živatoiden täht.
– Tedan...
– hilläšti andoi vastusen prihaine.
– A min täht sinä oled tehnu kaik nene azjad?
– käredal änel küzui Mechine.
– En teda...
Taht oli...
– säraites pöl’gastusespäi sanui Pešoi.
– Naku sid’ minai-ki taht om jätta sindai mecha igäks!
– komedas nagraškanzi Mecanižand.
Pöl’gästui Pešoi da, mi om väged, joksi edemba, kuni hän ei ole tehnus vägetomaks.
Tuli hän jogennoks.
– Mitte čoma jogi om!
Sigä-žo minä jon...
Tuli hän vedennoks, kaik om redukaz – heinäs da mas...
Muga astuškanzi-ki puhthaze vedehe, sobiš da kengiš.
Zavodi hän joda vet da i sül’gi jogehe, kaiken redun taci vedehe.
Da völ penen vihandan löcun habi ei ahtištand...
Äkkid kulišti hän, kut vezi joges brunčiškanzi, veden pindal ozaižihe sured bul’kud, i sid’ vedespäi libui mitte-se čudokaz hoik mez’.
Hänen päs oliba pitkäd sagedad hibused.
Käziš, sormid keskes, oliba sidonahkad, a hänen nahk oli sinine da vihand.
Pöl’gästui Pešoi da küzui hilläšti särädajal änel: – Ken sinä oled?
– Minä olen vedehine!
– kahaidajal änel sanui olii.
– A minä kaik-se en teda, ken nece om...
– ičeleze sanui Pešoi.
– Kut muga om?!
Sinä ed opendanus školas?
– čududeldes küzui Vedehine.
– Minä opendamoi da en kundele urokoil – nece kaik ei ole melentartušt minun täht, minä muga-ki melekaz olen!
– üleväs andoi vastusen Pešoi.
– Sid’ kundle mindai tarkašti!
– komedas zavodi paginanVedehine, – Minä olen necen jogen Ižand – kaik vezi joges da sen živatad da kalad alištuba minei.
Jose sinä ed teda, miše ei sa puhthaze vedehe redukahiš sobiš da kengiš astta?
– käredas küzui Veden Ižand.
– En teda, – burbuti Pešoi.
– Jose sinä ed teda, miše ei sa sül’kta vedehe?
– udes küzui Vedehine komedas.
– En, – sanui priha hilläšti lähttes vedespäi.
– A jose sinä ed teda, miše ei sa abidoitta živatoid da kalad?
– lujas kovas kidastaškanzi Vedehine i zavodi läheneda Pešoinnoks.
– En, minä en tedand!
– komedas kidasti Pešoi vastha da joksi sigäpäi.
A Vedehine hänen jäl’ghe völ kidasti: – Minä ustavzoitan sindai!
Minä voin upotada-ki sindai minun vedehe!
Joksi Pešoi pit’kha, sid’ tuli ičeze külähä.
Lujas hän väzui, johtuti hän ičeze kodid da mamad.
Tahtoiži hän olda kodiš da el’genzi, miše nece kaik om hänen, Pešoin!
Hän om paha openik da poig, nimidä ei tege kodiš da školas.
El’genzi hän, miše hänele tarbiž pakita prostindad mamoil, opendajal da Kodi-ižandal.
Joksi hän kodihe, iški uks’he da kidast aškanzi: – Prost’kat!
Prost’kat mindai kaik!
Minä olen värnik!
Minä vajehtamoi, tegemoi hüväks!
Minä kaiken el’genzin!
Sid’ pertin uks’ avaižihe, a pordhil seižui Kodi-ižand.
Hän laskvas muhazi: – Pešoi, midä tahtoid?
Abutiba-ik minun sebranikad sinei el’geta sinun värhut?
– Minä iče el’genzin!
Nügüd’ minä linnen hüvän prihan – tegeškanden koditöd, abutan mamale da pidäškanden puhthut pertiš!
Prosti mindai!
– pakiči Pešoi.
– Hüvä om, tule kodihe...
– muhazi Kodiižand.
– Spasib!
Pakiči prostindad, ole hüvä, sinun sebranikoil – Mechižel da Vedehižel, minä olen värnik, – sanui Pešoi.
– Hüvä om, miše el’genzid necen, minä starinoičen heile, – hökkähti Kodi-ižand.
Tuli Pešoi pertihe da kukištui hän ičeze sel’gšaughu, lanksi lavale.
Avaiži Pešoi sil’mäd – hän om divanal, televizor om avaitud, kacuhti časuihe – om jo eht, mamoi pigai kodihe tuleb, a kodiš oma völ redukahad astjad, honuses mugažo ei puhtastadud, sel’gšaugus om äi lehtikoid koditönke, a Murka-kaži völ varastab sömäd...
Kengäd sobanke om tactud kut putub.
– Mikš minun soba om mugoine radukaz?
– meleti än’heze Pešoi.
Libui hän divanalpäi, andoi kažile sömäd, lastiti sidä da zavodi puhtastada pertid.

Marko Rice om mail’man tetab ecii.
Hän voib ozaita miččen taht ozoitesen da kaikid jügedamban pahan tegon, löuta kaikid nügemban pahantegijan.
Necen lehtesen nomeras om kaks’ detektivstarinad, miččiš melekaz ecii kebnas om löudnu pahantegijoid.
Void-ik sinä ozaita nene ozoitesed da mugažo löuta pahantegijan kebnašti?
Oli zooparkan jäl’gmäine radčas.
Kävujad jo hilläšti läksiba zooparkan verajidennoks, kut äkkid kului kidastuz.
Ühtel vanhal naižel kadoi čoma sumk.
Naine ehti nägištada poiš joksijan mehen sel’gän.
Sid’-žo mehen jäl’ghe tacihe tetab ecii Marko Rice, kudamb mugažo oli sil päiväl zooparkas.
Hänenke ühtes läksi üks’ kävui, kudamb oli sanunu, miše tedab zooparkan kaikid peitsijoid.
Mehed tarkišteliba kaiken zooparkan ühtes, no pahantegijad ei olend nikus.
Mända poiš zooparkaspäi vargaz ei voind, sikš ku vaiše päverajad oli avaitud, no sigä varjoičiba policiimehed.
Marko Rice om jo meletanu, miše mez’-abunik manitab händast.
Voib olda, mez’ om pahantegijan abunik da nügüd’ tahtoib peitta kaikid pahan tegon jäl’gid.
No sid’-žo nece meletuz kadoi.
Ecii homaiči ühten tärktan azjan, mitte abuti löuta pahantegijan.
Vastuz: Üks’ zooparkan radnik sötab zebrad lihal, no hänele pidab teta, miše zebr om kazvmuzsöi živat.
Nece mez’ om vargaz.

Marko Rice om mail’man tetab ecii.
Hän voib ozaita miččen taht ozoitesen da kaikid jügedamban pahan tegon, löuta kaikid nügemban pahantegijan.
Necen lehtesen nomeras om kaks’ detektivstarinad, miččiš melekaz ecii kebnas om löudnu pahantegijoid.
Void-ik sinä ozaita nene ozoitesed da mugažo löuta pahantegijan kebnašti?
Ühthe čomaha pertihe läz Neapol’-lidnad tuli elämaha eraz anglialaine Aleks Black.
Čoma irdnägo da hüvä ičtazepidänd abuti hänele tehtas lidnan kaikiden bohatoiden ristituiden sebranikaks.
Aleks oli uz’ da lujas popul’arine mez’ lidnas.
Hän oti rahad velgha kaikil bohatoil ristituil.
Konz Aleks oli velgoiš korvihesai, hänennoks adivoihe tuli ecii Marko Rice.
Tetab ecii oli Neapoliš lebul.
Aleks oli lujas ustavakaz ižand.
Hän kucui Markod surehe zalaha, kus seinil ripui erazvuiččid kuvid da ekzotižiden živatoiden nahkoid.
– Kaik nene živatad minä iče mecazin Afrikas, – bahvalihe Aleks.
– Sinä oled hüvä mecnik!
– ihastui Marko Rice da zavodi kacta nahkoid.
Sid’ ecii spasiboiči ižandad da läksi policijaha.
– Nece mez’ om todesine kelastai, – sanui sigä Marko.
– Aleks Black ei maksa velgoid ni ühtele lidnan eläjale.
Kacu kuvaha da meleta, mi abuti melekahale ecijale tehta mugošt ühthevedod?
Vastuz: Aleksan pertin seinäl ripui tigran nahk, no todesine mecnik tedab, miše tigrad ei elägoi Afrikas.

Täl vodel Šoutjärven päivkodile täudui 85 vot.
Necikš čomaks jubilejaks päivkodin radnikad da lapsed tegiba hüvän praznikan.
Hö keraziba enččid da nügüdläižid lapsiden kacujid, kucuiba lapsiden vanhembid, sebranikoid da kaks’ časud ihastoitiba adivoid melentartuižel programmal.
Avaiži praznikan Šoutjärven školan da päivkodin pämez’ Natalia Bikova da kümnenden klassan openik Arina Žerebcova.
Hö tervehtoitiba adivoid lämil sanoil da toivotiba hüväd mel’t kaikuččele.
A sid’ päivkodin pičuižed lapsed jäl’ghe toine tošt tuliba praznikzalaha da keraziba sanoišpäi ozatelusen: ”Sündundpäivänke, armaz päivkodi!”
Kuverz’ äi pol’vid kazvatiba päivkodin radnikad 85 vodes!
Kuverz’ äi hüväd hö ehtiba antta neniš voziš šoutjärvelaižile lapsile!
Hö openziba lapsid navedimha ičeze kodimad, ičeze armast röunad, maman kel’t.
Lapsed kazvoiba, toižed heišpäi tegihe školan pamehikš, opendajikš, lekarikš, toižed – valdmehikš, kul’turradnikoikš, lapsiden kazvatajikš.
Sarnaline ma  Praznikal L’udmila Sergejeva ühtes penen prihaiženke Il’ušanke kucui kaikid adivoid sarnaha.
Nece sarn oli Šoutjärven päivkodin elon polhe.
Starin zavodihe sišpäi, miše kerdan mamad tuliba Änižjärven randale ičeze lapsidenke.
Hö homaičiba vedes kuldaižen kalan.
Kala oli sur’ da lujas čoma.
Se küzui mamoil, miš om heiden hol’, midä hö tahtoiba?
Mamad starinoičiba kalale, miše hö lujas holduba ičeze lapsiš, hö tahtoiba ičeze lapsile päivkodid.
Kuldaine kala tegi muga, miše Šoutjärv’-posadas avaitihe päivkodi, a mamoil enamba ei olend holid, kuna jätta ičeze lapsid, kuni hö oma radol.
Elä hätken, armaz päivkodi!
Raisa Bogomolova muga navedi ičeze ezmäšt opendajad Polina Polikarpovnad, miše iče tegihe lapsiden kacujaks da 49 vot radoi ühtes päivkodiš lidnas.
Praznikal Šoutjärven päivkodin pästnikad lujas äjan johtutiba enččid radnikoid.
Čomad, lämäd sanad nügüdläižile päivkodin radnikoile sanuiba valdmehed, lapsiden vanhembad da toižed adivod.
Šoutjärven päivkodi om lujas vauvaz, čoma, läm’ sija, kuna kaikutte adiv tahtoib pörttas möst ei üht kerdad.
Ved’ sigä radaba lujas südäimeližed ristitud.
Sigä oma ilokahad lapsed da hüvä emäg.
Jubilejanke, Šoutjärven päivkodi i pitkid sinei elon vozid!

Mi om keza?
Keza om: Mecas magukaz marjižom, Kül’bend joges, jaugmäčvänd, Änikoiden kazvatand, Lindun čoma heled än’, Hoštai sädeg, ahav läm’, Heinän haju, veden läik – Nece om-ki keza kaik.
A mi om keza sinun täht?

(Evenaine sarn)  Möhäsügüzel lindud lendiba mecan röunale, sikš ku oli tulnu aig lähtta lämihe maihe.
Seičeme päiväd ned kerazihe da kucuiba toine tošt: – Oma-ik kaik lindud tägä?
Kaik-ik oma vaumhed?
Kaik lindud kerazihe, vaiše mecoid ei olend.
Kotkoi iški ičeze gurbnenal kuivad oksadme, iški völ kerdan, a sid’ käski norele tedrele kucta mecoid.
Leviti tedr suugid, lendi mecha i nägeb: mecoi ištub pus da pähkmid käbuspäi söb.
– Hüvä mecoi!
Mö kaik lendam lämihe maihe, vaiše sindai jo seičeme päiväd varastim.
– Ei ole rigod!
Kacu, äjak tägä om völ pähkmid.
Kut niid jätta?
Tedr pördihe mecan röunale i sanui toižile linduile: – Mecoi kedran pähkmid söb i ei tahtoi leta nikuna.
Siloi lendi habuk mecoinnoks.
A mecoi ištub da kedran pähkmid söb.
– Mecoi!
– sanui habuk – lindud varastiba sindai jo nel’l’toštkümne päiväd.
Tarbiž jo leta lämihe maihe.
– Ala rigehti – andoi vastusen mecoi, – ehtim!
Tarbiž söda hüvin edel pit’käd matkad.
Habuk pördihe linduidennoks i starinoiči, miše mecoi ei rigehti lendmaha, sikš ku tahtoib söda külläks.
Lendiba lindud lämihe maihe, a mecoi jo seičeme päiväd ištui kedral da söi pähkmid.
Kahesandel päiväl hän lopi söda.
Zavodi hän puhtastada nökud da suugid, a iče meletab: – Ei, nacein, kaikid pähkmid en voi söda!
Lendi mecoi mecröunale.
Mi nece om?
Mecröunal ei ole nikedä.
Kavagneglad oma mas, oksad oma pal’had.
Kahtes nedališ varastades mecoid lindud kokiba kaik neglad kavag’pus.
Itkeškanzi mecoi: – Vaiše minä jäin!
Kut-žo minä tal’vdun üksnäin?
Kündlišpäi mecoin kulmad ruskniba.
Siš aigaspäi kaik sen lapsed da vunukad kundleba necen starinan da itkeba.
Sikš mecoiden kulmad oma rusttad kuti pihläčud.

Kalagen školan ohjandusen istorii Kalagen škol om üks’ Karjalan kaikid vanhembiš školišpäi.
Aug sille oli pandud vodel 1805.
Lapsed vepsläižiš perehišpäi kerazihe papin pertihe opendamhas kirjaha pühäkodin slavilaižel kelel, sid’ openduz mäni venän-ki kelel.
Ezmäi kirjaha openzihe vaiše prihaižed.
XIX-voz’sadan keskes Kalages oli jo kaks’ školad: opišt prihoiden täht da škol neičukaižile pühäkodiš.
Enamba voz’sadad opendajin oliba papid.
Ezmäižeks Kalagen školan opendajaks tegihe Aleksandr Konstantinovič Uspenskii.
Hän kazvoi opendajiden perehes.
Hänen mam da velled – kaik oliba opendajad.
Vodel 1875 pereh tuli elämaha Kalagehe.
Aleksandr Uspenskii lopi opendajiden seminarijan Vitegras, sen jäl’ghe oli oigetud radmaha Kalagen opištoho.
Vodel 1916 oli saudud erine školan pert’.
Aleksandr Uspenskii eli ühtes akanke da tütrenke školan pertiš.
Siloi hänel oli 72 openikad.
Školas oli kirjišt.
Urokoiden ližaks lapsed radoiba linmal.
Aleksandr Uspenskijan ohjandusel oli tehtud eskai mezjaižtarh.
Kaikuččen voden školas praznuitihe Ortodoksižen kirjutuzkelen päiv, Školan sündundpäiv, Raštvad.
Kogonaižen elon Aleksandr Uspenskii navedi ičeze školad, hänele oli mel’he külä, kus hän eli.
Külän eläjad-ki lujas armastiba händast.
”Meiden Aleksandr Konsatntinovič” – ülevas nimitiba händast nored da vanhad.
Aleksandr Uspenskii oli opendajan da školan ohjandajan-ki.
Radoi hän siš 30 vot.
Hänen napernan radon taguiči Kalagen škol tegihe ühteks parahimišpäi gubernijas.
Siš, ken ohjanzi školad edel Sur’t Voinad, ei ole tedoid.
Openduzkirjoid siloi ei olend.
Opendajiden kund paksus vajehtihe.
1930-vozil openduz mäni venän da suomen kelel.
Prihaižed da neičukaižed openzihe ühtes.
Openikoid oli muga äi, miše opendusel oli kaks’ smenad.
Sid’ oli saudud uz’ školan pert’.
Suren Voinan aigan Kalag’ oli suomalaižiden valdas.
Vanhan školan pert’ oli muretud, miše ei jänuiži vihanikoile.
Suren Voinan jäl’ghe Kalagen školan ohjandajaks tegihe Vasilii Gerasimovič Mustajev.
Hän oli istorijan da geografijan opendajan.
Vasilii Gerasimovič oli ”küzujan” ohjandajan.
Hän äjan pakiči openikoišpäi.
Toižin rata siloi ei sand.
Sil aigal školas openzihe 400 openikad.
Klassoiš oli 30-40 mest.
Lapsed jaugai tuleskeliba opendushe Toižegespäi, Kakkarvospäi, kogonaižes Kalagespäi.
Kaskezojan openikoiden täht oli avaitud internat.
Vasilii Gerasimovičan openikad muštaba hüvin, kut valdaližed lapsed varaižiba händast.
Urokoil oli hillüz’.
Lapsile, kudambad openzihe čomin, sobihe ombeltihe kangahan palaižid.
Niil, ken saskeli vaiše ”viž”, ned oliba rusttad.
Kaik ičeze väged Vasilii Gerasimovič pani radho.
Äi vozid hän oli fotosebran vedäjan.
Sur’ homaičuz oli kingitadud sportaha.
Sportzalad školas ei olend, no lapsile oli tehtud hüvä sporttandreh školanno da sporturokoiden vedändan täht oli kalutadud klass.
Vasilii Gerasimovič harjenzoiti lapsid radmaha.
Vedetihe uroikoid pusepän honusiš, lapsed tegiba puspäi taburetkoid da kodid linduile.
Ümbri školas oli sad da linma.
Lapsed kazvatiba kodijanišid.
Hö keraziba sömäd živatoile lebuaigan.
Ken paremba kaikid holdui kodijänišid, sai školan pämehelpäi kodijänišan lahjaks.
Sil aigal školid lämbitadihe päčil.
Sikš lapsed vanhembidenke abutiba školan pämehele vaumištada haugoid.
”Nece oli hüvä ristit da hüvä školan pämez’” – muga johtutaba Vasilii Gerasimovičad hänen pästnikad.
Mustajevoiden pereh läksi elämaha Därvenojaha, a sid’ – Kondopogan rajonaha.
Vasilii Gerasimovič Mustajev ei ole jo hengiš, no mušt hänes eläškandeb pit’kha.
Vasilii Gerasimovičan jäl’ghe školan ohjandajaks tegihe Nina Nikitična Jarkojeva (Aleksejeva).
Hän om sündunu Ukrainas.
Nina Nikitična lopi Karjalan pedagogižen institutan.
Sid’ oli oigetud radole Kalagen školha.
Ezmäi hän oli školan varapämehen, openzi lapsid anglian kelehe.
Sid’,  vodehesai 1974, ohjanzi školad.
Hänen nimi hüvin mušttas Kalages.
Hän mugažo oli ”lujas küzujan” opendajan da pämehen.
Nügüd’ Nina Nikitična eläb Kondopogas.
Vodel 1975 Kalagen školan pämeheks tegihe Nina Konstantinovna Rembot.
Nina Konstantinovna om sündunu Vologdan agjan Belozerskas.
Sinna hänen mam oli evakuoitud ühtes toižiden opendajidenke.
Voinan jäl’ghe hänen pereh pördihe tagaze kodimale.
Nina Konstantinovna lopi školan Šoutjärves, sid’ openzihe Petroskoin opendajiden opištos.
Nina Konstantinovna oli oigetud radole Kalagen školaha.
Hän radoi augotižškolas da sen-žo aigan openzihe Karjalan pedagogižes institutas geografijan opendajaks.
Sid’ hän radoi jo geografijan opendajan da oli Kalagen školan varapämehen.
Sen jäl’ghe hän ohjanzi školad 16 vot!
Neniš voziš školan elo lujas vajehtihe.
Vodel 1981 oli tehtud lujas heredas uz’ školan pert’, miččes Kalagen openikad opendasoiš nügüd’-ki.
Nina Konstantinovna johtutab,  miše lapsiden vanhembad lujas abutiba siloi.
Kaik kirjad da kaludišt oli sirttud udehe pertehe heredas, miše lapsed pigemba voinuižiba opetas jo lämäs da vauvhas školas.
Vodel 1990 se sai keskškolan nimen.
Sil-žo vodel oli praznuitud 185-voččen jubilei.
Školas kut ende-ki vedetihe rad, mitte oli oigetud lapsiden kazvatusehe.
Nügüd’ školal jo oma čoma tandreh, linma da änikgrädad.
Vodel 1991 zavodihe vepsän kelen opendamine Kalagen školas.
Nina Konstantinovna ülevas sanub ičesaze, miše hän om vepsläine.
Hän äi vozid vedi vepsän kelen urokoid.
Vodel 1994 Kalagen škol sai III stepen’an Grantan opendamižes lapsid vepsän kelehe.
Ičeze pit’kaigaližes rados školas Nina Konstantinovna Rembot äi kerdoid oli pauklahjoitud.
Hänel om arvokaz opendajan-metodistan nimi, znamad opendajan rados da rahvahan opendusen čoman radnikan znam.
Vodel 1997 Nina Konstantinovna sai Karjalan valdkundan kitändkirjeižen satusiš da čomas pit’kaigaižes rados.
Nügüd’ Kalagen eläjad johtutaba, miše Nina Konstantinovna oli hüvän ohjandajan, kudamb mahtab sabustada surid satusid.
Ühtesradnikad kitäba händast čomas ozuteses sihe, miččen tarbiž olda todesižele opendajale.
Pidab sanuda, miše Nina Konstantinovnan rados oli penikaine keskust, siloi koume vot školan ohjandajan oli Vasilii Sergejevič Aniščenko.
Nügüd’ hän om istorijan opendai Petroskoin universitetas.
Sen jäl’ghe, konz vodel 1994 Nina Konstantinovna oli valitud Vepsän rahvahaližen volostin pämeheks, školan ohjandajaks tegihe Valentina Aleksandrovna Klimukova.
Hän om sündunu Kalages.
Kodiküläs hän lopi školan.
Sid’ openzihe Petroskoin opendajiden opištos.
Vodel 1975 Valentina Aleksandrovna pördihe kodimale da zavodi rata školas.
Händast nimitadihe ”universaližeks opendajaks”, sikš ku paiči radod augotižškolas pidi vedäda erasid urokoid vanhemiš klassoiš.
Vodel 1985 Valentina Aleksandrovna lopi Karjalan pedagogižen institutan, kazvati tütren.
Kümne vot hän oli školan pämehen ”oiktan käden”, vajehtamatoman abunikan.
Hän oli opendamišt-kazvatamižen radon varapämehen.
Valentina Aleksandrovna sai istorialižen opendusen, openzi lapsid istorijaha, oli Ecind -sebran ohjandajan.
Nece sebr oppi kodirandan istorijad.
Ičeze rados Valentina Aleksandrovna sai Rahvahan opendusen čoma radnik-znaman da Karjalan arvostadud radnik-nimen.
14 vot hän ohjanzi Kalagen školad, jatksi Nina Konstantinovnan radod.
Openikoiden lugumär aigan sirttes väheni, no hänele ozastui jätta školale keskškolan nimen.
Valentina Aleksandrovna abuti kehitoitta školas vepsän kel’t da kul’turad.
Sur’ homaičuz oli kingitadud tedomašinoiden ostamižehe da noriden opendajiden kucundaha.
Školan verajad kaiken oli avaitud adivoile.
Möhemba Valentina Aleksandrovna tegi školas täuden kohendusen.
Hänen openikad ühthe änehe sanuba, miše Valentina Aleksandrovna om hüväsüdäimeline da lujas melev ristit.
Opendajad kitäba händast siš, miše hän mahtoi tehta opendajiden kundas hüväd il’mištod.
Svetlana Nikolajevna Gotič om Kalagen nügüdläine pämez’.
Svetlana Nikolajevnan sündundpäiv om 12.
tal’vkud.
Nece om Kalagen školan-ki sündundpäiv.
Kacmata sihe, miše hän om sündunu Šoutjärves da lopi sigä školan, jäl’ges universitetad da stažirovkad verhas mas, elo-oza pörduti händast Kalagehe, külähä, kuspäi oma hänen ezitatad.
Laps’aigaspäi Svetlana Nikolajevna tahtoi olda opendajan.
Hän openzi vepsän kelehe da literaturaha.
Svetlana Nikolajevna lujas navedib ičeze radod.
Voziden sirttes hän zavodi abutada školan pämehele.
Vodel 2011 hän iče tegihe Kalagen školan pämeheks.
Svetlana Nikolajevna sanub, miše školan ohjandajan rad om lujas jüged  da vastusenpidäi.
Vodel 2013 škol oli ühtenzoittud lapsiden päivkodihe.
Svetlana Nikolajevna sanub, miše armastuz radho abutab vägestada kaikid jügedusid.
Hän tadab, miše hänen rad om tarbhaine ristituile.
Nügüd’ hän opendab lapsid vepsän kelehe da surel tahtol ühtneb kaikihe školan azjtegoihe.
Svetlana Nikolajevna kaiken abutab openikoile da opandajiden kundale.
Elo školas kehub.
Siš paksus mäneba erazvuičced praznikad, festivalid, konkursad.
Školas kaitas enččed tradicijad.
Kalag’ tegihe Vepsläne sarn-festivalin ”ižandaks”.
Svetlana Nikolajevna om sanu kitändkirjeižid sures panendas vepsän kelen da kul’turan udessündutamižehe da kehitoitandaha.
Ei amu hän tegihe Anižjärven rajonan laureataks.
Pidab sanuda, miše Kalagen školas kaiken oma radnuden tedomahtoižed vastusenpidäjad opendajad.
Heiden nimed igäks jäba Kalagen školan istorijaha.
Nene ristitud paneba kaik ičeze vägid školan keitoitandaha.
Kalagelaižed openikad armastaba ičeze školad da ülendasoiš ičeze opendajil!

Midä tegi keväz’?
Kaiken lumen keraz’, Sulaveden oti, Lämäd tulläšt toi.
Midä kuli keväz’?
Veslid änid severz’.
Tedan, kezan vastha Udes sädatoi.

Lujas pit’kha ladin küksta gavedid minun linmaspäi.
Sid’ läksin sebranikannoks.
Hän om mecan tedai, londusen navedii da kaičii.
Küzuin hänel, midä minei tehta bumbakoidenke da madoižidenke, miččed traviba minun satust.
Sebranik sanui, miše minei voiba abutada vagolindud vai kodalindud.
Ku ned eläškandeba läz minun linmad, ka gavedile tünäd elod ei linne.
Vagolindul om jüged taba, kodalindunke om kebnemba sebrastadas – teged kodan sen täht, dai kaik, azj om tehtud.
Laps’aigal äi kerdoid tehlin kodid linduiden täht.
Sikš pigašti tartuin radho.
Valičin kodan täht parahimid laudoid.
Koda tegihe sureks, avaraks da jügedaks.
Minä nagloičin sen sarajan seinäha da zavodin varastada adivoid.
Lendi kodalind, se kacui kodad, čičiti da enamba ei pördnus tagaze.
Starinoičin sebranikale, miše kodalind ei tahtoi eläda udes sures čomas kodas.
Hän küzui minai: – Kut korktas nagloičid kodan?
Minä sanuin, miše madalašti nagloičin.
Hän nevoi minei panda kodan korktemba, miše kažid ei voižigoi libuda.
Mänin mecha, toin sigäpäi pit’kän arden da nagloičin kodan korktas.
Lendi kodalind, kacuhti kodan südäimehe, polihe da möst lendi poiš.
Tulin sebranikannoks, starinoičin, kut azj oli.
Hän meleti da küzui: – Miččehe polehe om oigetud kodan onduz?
Kodalind vasttab homendezzor’ad pajol.
Pidab, miše kodan onduz oliži oigetud päivnouzman polehe.
Kuni meletin, kut tarbiž nagloita kodad, mäni keväz’.
Kodalindud haudutiba munid, kazvatiba poigaižid da lendiba poiš.
Varastin tulijad kevät.
Kerdan keväz’homendesel kulištin lindun pajod.
Nece pajati kodalind.
Se tarkišteli kodad, ištuihe puhu, mitte kazvab läz kodad.
Sid’ sennoks lendi toine kodalind, ühtes ned zavodiba tehta pezad.
Kuni ”emäg” hauduti poigaižid, ”ižand” pajati pajoid.
Išttes kül’betinno laučal navedin kundelta, kut pajatab minun kodalind.
Kuvitelen, miše ičeze pajoiš lind starinoičeb kus oleskeli, midä nägi...
Konz sünduiba poigaižed, azjoid linduile ližazihe.
Kogonaižen päivän ned lendiba ecmaha sömäd.
Homaičin, miše sömhä ned lendiba susedan linmale.
Käreganzin.
Min täht tegin niile kodan?!
No sid’ el’genzin, miše toižen susedan lindud lendaškanziba minun linmale da puhtastaškanziba sen gavedišpäi.
Lindun poigaižed kazvoiba heredas.
Čičitez kodas tegihe komedambaks.
Erased poigaižed kukitiba kodan ondusespäi da avaižiba nökud, miše ezmäižin sada sömäd.
Lopihe keza, lindud lendiba poiš, tegihe opal.
No möst tuleb keväz’, kacuhtan kodaha varastades minun lindun lendandad.
Kaikuččen kerdan toivon, miše se jäb henghe verhal mal da pördase tagaze minunnoks.
Meiden mal nene lindud söba gavedid abutades meile.
No tal’vduba ned Sredizemnoje-meren randoil.
Sigä lindud söba vinmarjoid.
Sigälaižed eläjad koletaba kodalinduid.
Jäl’gmäižel aigal neniden tarbhaižiden meiden täht linduiden lugumär väheni.
Konz ristit iče ladib tehta tazomärad londuses, hän paksus meletamata tegeb sille pahut.

Kevädel kaikid suremban praznikan om Äipäiv.
Sen praznuičendan päivmär vajehtase.
Äipäiv praznuitas ezmäižen pühäpäivän täuz’kudaman jäl’ghe.
Siloi lopiše Sur’ Pühä da zavodiše keväz’arg, lihan söndan aig.
Se jatktase Stroicanpäivähasai.
Äipäiv praznuitas kogonaižen Pühän nedalin.
Praznik zavodiše öl pühäkodihe kävundaspäi.
Jumalahižed mehed mäneba pühäkodihe da ülenzoitaba pajoiš Iisusan eläbzumišt.
Äipäivän lämoil om sur’ znamoičend.
Nece om Jumalan lämoi, miččen Hän andab rahvahale Iisusan eläbzoitusen simvolaks.
Grecian da Venäman pühäkodiš sütutadas ”pühäd” lämoid, mittušt todas Ierusalimaspäi.
Rahvaz viritab ičeze tohusid neciš lämoišpäi.
Služban jäl’ghe ristitud otaba kerdale ičeze lampadoid lämoinke kodihe.
Venämal edel valdankumaidust da Päivlaskman maiš läz jumalanpertid tehtihe sur’ pažag.
Ühtes polespäi sil oli mugoine-žo znamoičend, kut Äipäivän tohusel, lämoi om udištamižen simvol.
Germanias da Grecias Äipäivän pažagad tehtas ”Iudan poltandan täht”.
Mugažo necenno pažaganno voiba lämbitadas nene ristutud, kudambad läksiba jumalanpertišpäi vai nene, ked völ ei ehtnugoi tulda sihe.
Suren Sobatan aigan da Äipäivän služban jäl’ghe papid tegeba loičendoiden abul vaumitud praznikaks da todud Jumalanpertihe sömäd pühäks.
Sanutas, miše Äipäivän muna znamoičeb Jumalan grobad.
Irdpolespäi muna nägub kolnudeks, no südäimes se kaičeb ut elod, mitte lähteb sišpäi.
Muna om udessündutamižen, eläbzoitusen simvol.
Rat’kaigan ristitud lahjoičeba toine toižele mujutadud munid.
Aigoiš homendesel mugažo mändas pühäkodihe.
Sigä om pit’kid loičendoid.
Enččel aigal pühäkodinno mužikad tehliba mujutadud muniden iškendoid.
Praznikaližen longen jäl’ghe rahvaz mäni iloitelmahas irdale.
Neciš päiväspäi i kogonaižen tulijan nedalin norišt kävui kellotamha pagastkelloihe, miše pigemba naida vai lähtta mehele.

Kaikuččel rahvahal om ičeze kel’, kul’tur, tradicijoid da veroid, rahvahaline söm.
Maman polespäi heimos minai kaik oma vepsläižed.
Hö eläba Kalages, kus hüvin tetas da arvostadas vepsän rahvahan tradicijoid.
Minun Žen’a-prababoi paksus tegeb magukahid emägusid.
Mamalpäi minä tedištin, miše minun armhad pirgad vävule om rahvahaline vepsläine sömine.
Nece azj mel’dütoiti mindai i minei oli melentartušt tedištada, miččid völ rahvahaližid sömižid om vepsläižil.
Amuižiš aigoišpäi vepsläižed kazvatiba ozrad, rugišt, kagrad.
Niišpäi vaumitihe kašad, kislid, pašttihe leibäd da erazvuittušt emägust.
Kaiken kazvatadihe nagrišt.
Sil aigal nagriž oli kartohkan sijas.
Nagrhespäi vaumitihe keitost, kašad, vasud, tehtihe südänt pirgoiden täht.
Lapsile kuivatud nagriž oli parahim söm.
Möhemba zavottihe ištutada lukud, br’ukvad, kapustad, morkovkad, kartohkad.
Vepsläižed küläd seižuiba pidust’ jogid da järvid, sikš vepsläižed oliba hüväd kalanikad.
Hö lujas navediba kalad.
Sidä ahavoitihe, solatihe, žar’dihe.
Kezal kalasömižid södihe enamba.
Veresespäi kalaspäi keittihe lent.
Tal’veks tehtihe maimoid i keittihe keitost niišpäi.
Kaikid popul’arižemban sömižen kalaspäi oli kurnik.
Vepsläižed kaikušti pidiba lambhid, lehmid, sikš heil kaiken oli maid.
A maidospäi jo tehtihe hapanmaidod, rahtoid, kandatest, a kandatesespäi – void.
Pidetihe kanoid-ki, sikš oliba ičeze munad.
Tal’vel riktihe živatoid i oldihe lihanke kaiken tal’ven i keväden.
Lihad solatihe da kuivatadihe.
Verez liha oli harvoin stolal.
Enamba lihad södihe jügedoiden radoiden da praznikoiden aigan.
Lihaspäi keittihe keitost.
Erižen sömižen oli henoks čaptud keitozliha.
Konz riktihe živatoid, hüviš luišpä da lihaspäi tehtihe studn’ad.
Vepsläižile kaiken igän abuti mec.
Hö keraziba mecas erazvuiččid marjoid, babukoid da senid, miččid levedas kävutoitihe sömižen vaumites.
Tal’veks hö paniba varha bolad, garblod, senid.
Solakahad sened oliba vepsläižiden tarbhaižen sömižen longstolal.
Jomižiden keskes voib nimitada maidod, hapamaidod, miččidenke södihe palabad sömäd.
Čai vepsläižil oli päpraznikjomižen.
Vepsläižed ostliba čajud.
Pidab homaita, miše hüvä čai maksoi lujas äjan i ei kaikutte ristit voili joda sidä.
Sikš vepsläižed kuivatiba bol- da babarmlehtesid i zavartihe niid.
Erašti čajuhu valetihe maidod i jodihe sidä erazvuiččen emägusenke.
Muu- da praznikpäivil jodihe repoid, nagrhespäi tehtud jomišt.
Päznamoičendan vepsläižed andoiba emägusele.
Emäguz oli parahiman sömižen jäl’ges päsömišt.
Enamb kaiked hö paštoiba kalitoid, plotuid, keitimpirgoid, kurnikoid i toižid.
Om äi erazvuiččid peitusid sömižen vaumites.
Korktal sijal oli päč – ezmäine emägoiden abunik küläkodiš.
Se kebnenzoiti sömižen vaumičendad.
Päčiš sömišt keittihe, haudutadihe, pašttihe.
Kezapästusen aigan kaikuččen pühäpäivän minä kävuin adivoihe Žen’a-prababoinnoks.
Hän starinoiči äjan melentartušt vepsläižiš, heiden tradicijoiš, kut ende eletihe, midä södihe.
Minä abutin baboile paštta kalitoid, kartohk- da taukunplotuid, pirgoid vävule, pirgoid rahtoidenke da bolanke.
Minä tahtoin tarkašti starinoita minun armhiš magedoiš pirgoiš.
Nenil pirgoil oma toižed-ki nimed – pirgad vävule, keitimpirgad.
Magedad pirgad oma verosömine.
Niid pašttihe, konz pertihe tuldihe kozile.
Ezmäižid pirgoid pidi paštta nevestale, a hänele kaiken aigan telustadihe.
Kozimehed da ženih tacliba tahthaze puižid henoižid lastaižid, miše pirgad ei läksižigoi čomad.
Ende endustadihe, miše vaiše siloi kozituz linneb hüvä.
Nenil pirgoil söttihe adivoid jäl’gmäižel sajan päiväl.
Söttihe niil vävud-ki, konz hän tuli adivoihe anopennoks.
Täspäi om anttud pirgoiden nimi – pirgad vävule.
Magedoil pirgoil adivoičetadihe pertin sauvojid, konz hö tegiba matican.
Emäg pani blödan pirgoidenke maticale, mitte venui mal, a sauvojad lendiba sen noril.
Niid pašttihe, konz lopihe voz’aigaližed radod, ozutesikš, heinäntego.
Mugažo magedad pirgad oliba Uden voden da Raštvoiden päsömižen vepsläižil.
Magedoiden pirgoiden keskes üks’ oli solanke – ozan pirg.
Ku se putui neiččele, ka nece znamoiči, miše necil vodel hän mäneb mehele, ku prihale – naib.
Meiden kanzas nece tradicii eläb.
Kaikuččeks Udeks vodeks baboi paštab magedoid pirgoid.
I mö lujas varastam, kelle-žo putub nece ozan pirg.
Nügüd’ meiden küläs vepsläižen sömižen vaumičendan tradicijad kaičesoiš.
I ezmäi kaiked niid kaičeb vanh sugupol’v.
Kaikuččen pühäpäivän baboid paštaba pirgoid, keitäba keitost da pudrod päčiš, otaba senid, babukoid da marjoid sömižen vaumičendaha.
I pidab sanuda, miše päčiš tehtud sömine om magukahamb.
Tahtoin sanuda sur’ spasib minun baboile, miše hän tundištoiti mindai vepsläižiden tradicijoihe, openzi mindai paštmaha minun armhid magedoid pirgoid.
Nügüd’ mö mamanke da sizarenke paksus päštam niid lidnas.

Eli-oli ühtes küläs kaži.
Hän oli lihav da lašk, ei tahtoind enamba taboitelda hirid.
Kacub, a koir ei tege nimidä kogonaižen päivän, vaiše öl nutab, a emäg andleb hänele pudrod i luid, i kaik oharatkad.
Kadehtiškanzi kaži.
Kerdan ehtal tuli hän koirannoks da sanui: – Sinei om hüvä eläda, sinä nimidä ed tege, a sad sömäd.
Koir sanui vastha: – Nece sinei om hüvä eläda – sinä magadad lämäs, sindai kaiken silitadas.
Ka vajehtagamoiš!
Kaži hökkähti i mäni koiran kodaha, a koir tuli pertihe.
Kaži venub koiran kodas ihastusiš.
Voib magata kuverz’ taht, niken ei koske händast, ei kükse sijalpäi.
Tuli ö, irdal tegihe vilu.
No kažile oli läm’ koiran kodas ičeze karvakahas pövus.
Ühtnägoi hän kuleb: ken-se libub päliči aidas.
Hän kacuhti kodaspäi i nägišti, miše veraz mez’ ličihe ezitanhale da kaclese, kukitelese.
”Nece om vargastai!”
– el’genzi kaži.
Hän furskahtaškanzi tundmatoman ristitun päle, a se ei kacuhtand-ki.
Zavodi kaži näukta, no kažin än’t niken ei kulend pertiš.
Kažile tegihe opak, hän meletaškanzi, midä tegiži koir.
Kaži gurbastihe, lendi karvakahan händan i kut hüppähtab vargastajan päle!
A se vaiše potkaiži kažin da muga äjal, miše kaži eskai rambičeškanzi.
Sil aigal kodiš koir joi maidod kažin staucaspäi, kärauzihe čogas päčinno, lämbitelihe da uinzi, kattes nenan händal.
No öl händast noustati hil’l’ kabičuz.
Koir avaiži sil’mäd, vedouzi nenal – mujub hirile!
Ka muga i om – ištub hir’ stolal da hruputab leibän korid.
”Nece om minun rad” – meleti koir i hüppähti hiren päle.
Stolal seižuiba čaškad, čainik da kattud käzipaikal blöd pirgoidenke.
Koir hüppähti stolale, čaškad lanksiba heläiten lavale, händal sordi blödan pirgoidenke, čainik kukerzihe.
A hir’ pageni stolalpäi i peitihe.
Koir käraidaškanzi, nutaškanzi pertiš.
Ižandan laps’ heraštui ičeze kätkes i värižeškanzi.
Emäg tuli: – Lähte tägäpäi, koir!
Hän oti vastan da löškanzi koirad.
Emäg küksi händast verajan taga.
Rauk koir joksi irdale da nägišti: ezitanhal om veraz mez’.
Nutaškanzi koir, loihe vargastajaha da hambasti alemba sel’gäd muga, miše hän hüppähti üliči aidas i joksi poiš.
Koir nuti jäl’ghe da mäni ičeze kodaha, kus oli tün’, i niken ei lönd vastal.
A kaži pördihe pertihe, kus oli ningoine kobu: laps’ kidasti muga, ka niken ei voind händast kel’ta, a kesk lavad keitimpoles ištui hir’ da söi lanktenut pirgad.
Hüppähti kaži i kerdalaz lainzi hiren.
Jäl’ges hän mäni honusehe, ištuihe da korkotaškanzi – pajataškanzi ičeze kažin pajoid.
Laps’ tüništui, heiti värun i uinzi.
A kaži meleti noldes satatadud lapašt: ”Mikš minä en jänd kodihe?”.

Täl vodel jo nelländen kerdan Kalag’-külä vastsi vepsläižid erazvuiččiš agjoišpäi ”Vepsläine sarn”- regionankeskeižel festivalil.
Tradicijan mödhe, festivalin avaižiba lapsed päivkodišpäi.
Pičuižed lapsed rohktas vediba ičtaze scenal da čomin ozutiba ei vaiše kelen tedoid, no akt’oran-ki mahtoid.
Hö sid’-žo mel’dütoitiba ičheze kacujid, pehmetoitiba ristituiden südäimid.
Festivalil-žo täl vodel vägestihe kümne sädaijoukud – nene oma školiden openikad Karjalaspäi, Piterin da Vologdan agjoišpäi.
Erased kollektivad oma jo tutabad.
Niiden lapsed kaiken aigan ühtneba Vepsän sarnan festivalihe, mitte jo vodes päliči praznuičeb ičeze penikaižen jubilejan.
Tetabiden kollektivoiden keskes oma ”Linduižed”-jouk Vologdan agjan Kujan školaspäi, ”Kelen da tradicijan kaičijad” Piterin agjan Vidlan školaspäi da mugažo kollektivad Petroskoin suomalaiž-ugrilaižes školaspäi, Šokšun, Šoutjärven da Kalagen školišpäi.
Ezmäižen kerdan festivalihe ühtni ”Manzikaine”-jouk Pöud-lidnaspäi.
Vepsän kel’t sigä zavottihe opeta vaiše pol’ vot tagaze.
No lapsed jo surel tahtol tuliba Kalagehe ozutamha ičeze mahtoid toižile.
Täl vodel vägestusen festivalil voili sada koumes nominacijas: ”Rahvahan sarn” (sihe mülüiba vepsläižed sarnad da toižiden rahvahiden sarnad, miččed oli kätud vepsän kel’he), ”Kus om sebrastuz, sigä om kožmuz-ki” (se oli omištadud sebrastusele da ristituiden hüvile kosketusile), ”Vepsläine kaleidoskop” (sihe mülüiba ilosižed ezitused, anekdotad, kalamburad).
Festivalin žurijoukule pidi arvostada kollektivoid akt’oran mahtoiš, režiss’oran rados, artistoiden kelen tedos, ezitusen muzikaližes čomiteses da toižes.
Kaik kollektivad ihastoitiba adivoid ičeze čomil ezitusil, erimujukahil sädoil da dekoracijoil.
Voib rohktas sanuda, miše lapsiden vepsän kelen tedo-ki oli hüvä.
Sidä homaičiba kaik festivalin adivod da tegijad.

Kalag’ om endevanh Karjalan Änižjärven rajonan külä, Kalagen elotahon administativine keskuz.
Külä sijadase Änižen järven randal, Kalag’-jogen sus, 90 kilometrad Petroskoišpäi.
Ezmäižed johtutesed küläs om tehtud 1496 vodel.
Küläs oli Varlaam Hutinskijan pühäkodi, mitte oli saudud vodel 1693.
Nügüd’ sidä ei ole.
Läz Kalaged sadas gabbro-diabaz-kived.
Enččes aigaspäi Kalagen eläjad oma mahtokahad kalanikad.
Kalages radab medpunkt, om keskškol, kul’turan pert’, seičeme sömlaukad, sobalauk, sömsija, počt.
Mugažo küläs radab kivensaskelmižen kompanii.
Kalages om letud Anna Lisicinan muštpacaz.
Hän om Sovetskijan Sojuzan geroi, kudamb sündui neche külähä.
Mugažo om Kuz’ma Kočerinan da Pavel Man’kinan kaumad.
Nene oma partizanad, kudambad oli amptud vihanikoil vodel 1942.
Kalag’ om čoma.
Kut, toižil-ki Änižjärven vepsläižil külil, sil om čudokaz londuz.
Sen eläjad saba kalad Änižes, lebaidasoiš randal, kävuba marjoihe da senihe läheli olijaha mecha.
Kalages kirjutadas runoid da pajataba pajoid ičeze armhas küläs.
Kalagelaižed navediba tehta külän fotokuvid.
Melentartuz’ neche čomaha tahoze om tedomahtoižil-ki fotokuvadajil.

Minä olen Nina Zaiceva, i minun pagin om vepsän kelel.
Vepsän kel’ mülüb Baltian meren suomalaižehe kel’kanzaha.
Vepsläižed eläba koumes regionas: Karjalas, Leningradan i Vologdan oblastiš, Änižjärven, Ladogan i Vauktan meren keskes.
Vepsläižid mülütadihe (Venäman) vähäluguižiden rahvahiden lugetišhe; i niiden lugumär nügüd’ om läz 6 tuhad (mest).
Vepsän keles om koume paginad, no paginikad voiba el’geta toine tošt ani hüvin.
Vepsän kelen oppindsija, päoppindsija om Venämas, Karjalan tedokeskuses, Kelen, literaturan i istorijan institutas.
Jo enamba 25 vot vepsän kel’ om školiš.
Sigä om tehtud äi openduzkirjoid, abukirjoid, vajehnikoid i muga edemba i kazvab čoma vepsänkeline literatur.
Om hüvä, miše nügüd’ abuhu tedomehile i specialistoile tuleba elektronižed resursad.
”Vepsänkeline korpus” zavottihe tehmaha vodel 2009, а vodelpäi 2017 ”Vepsän korpus” om ühtenzoittud ”Karjalan korpusanke”.
Necen ühthižen korpusan nimi om ”Vepsän i karjalan (kelen) avokorpus”, (lühen...) lühenduz om VepKar.
Neciš udes korpusas om äi uzištoid, om toinejitte ecindsistem, i olen mugošt (mel’...) mel’t, miše jogahine tedomez’, jogahine specialist voib löuta sigäpäi uzid materialoid, kut karjalan muga i vepsän kelel, kut paginkelel, muga i kirjkelel.
Tervhen tuldes Vepsän i karjalan (kelen) avokorpusaha!

Uhokun augotišes delegacii Karjalaspäi töndui Amerikaha ”Avaitud mir”-programman mödhe.
Sigä hö saiba professionališt ližaopendust.
Miččed igähižed rahvahad eläba Amerikas, mitte om heiden kul’tur da kel’ – kaikes neciš nügüd’ mö jagamoiš teidenke.
Vodelpäi 1999 Amerikas radab rahvazkeskeine ”Avaitud mir”-programm.
Programman augonpanijan oli Amerikan Kongressan kirjišton varapämez’ Džejms Billington.
Programman ohjandai om Amerikan keskuz, miččel om mugoine-žo nimi – ”Avaitud mir”.
Programm oli tehtud sen täht, miše Venäman ristitud voižiba maksmata tulda Amerikaha da vajehtadas mahtištol amerikalaižidenke, nägištada Amerikan todesišt elod da tehta uzid tundištoitusid.
Programman pätegend om vahvištoitta Venäman da Amerikan hüvid kosketusid.
Programman mödhe Amerikan ma vasttab adivoid erasid kerdoid vodes.
Täl kerdal ”Avaitud mir”- programmaha ühtni 25 mest Venäman erazvuiččiš agjoišpäi: Altajaspäi, Sibirišpäi, Udmurtiaspäi, Hanti-Mansijskaspäi, Karjalaspäi, Habarovskan, Pskovan da Moskvan agjoišpäi.
Nene oma erazvuiččiden professijoiden ristitud: lekarid, ekologad, etnologijan tedomehed, muzejan radnikad.
Delegatoiden keskes oli igähižiden rahvahiden ezitajid, ked holduba kodikelen da ičeze rahvahiden kul’turan kaičendas.
Kaik delegatad vastsihe Moskvas, kus tundištihe toine toiženke.
Kaik ühtes hö ezmäi läksiba Amerikan pälidnaha – Vašingtonaha.
Sigä, ”Avaitud mir”-keskuses heiden täht oli tehtud seminar, kus starinoitihe Amerikan valdan polhe, nügüdläižes elos da kul’turas.
Vašingtonas delegatad jagatihe videhe gruppaha, da hö tönduiba Amerikan erazvuiččihe lidnoihe.
Karjalaspäi Amerikaha töndui nel’l’ mest: ”Periodika”-paindišton radnik Natalja Denisova, suomen kelen kändai Irma Aleksejeva, Petroskoin universitetan radnik, rahvazkeskeižiden projektoiden vedäi Aleksei Rogozin da necen kirjutesen tegii, lehtmez’ Maria Filatova.
Necen gruppanke Amerikaha ajoiba mugažo Izborskan muzejan radnik Anastasia Ivenskaja da anglian kelen kändai Maria Sveščnikova.
Nece grupp töndui Amerikan New Meksiko-štatan Santa-Fe-lidnaha.
Toižed gruppad ajoiba Nebraska-štatan Rina- da Omaha-lidnaha, Mičigan-štatan Kalamazu-lidnaha da Montanaštatan Helena-lidnaha.
Delegatad oliba Amerikas kümne päiväd i siš aigas hö saiba äi tarbhaižid mahtoid, miččed hö voiba otta ičeze radho da eloho.
Hö tundištihe amerikalaižiden sebroiden aktivistoidenke, erazvuiččiden alovehiden specialistoidenke da muite melentartuižidenke ristituidenke, kudambidenke nügüd’ hö voiba tehta ühthižprojektoid da ühthižradoid.
Delegacii Karjalaspäi tedišti Amerikan igähižiden rahvahiden elos da kul’turas, tedišti heiden problemoiš, miččed oma paksus mugoižed-žo, kut meiden-ki rahvahil.
INDEJCAD – IGÄHIŽED AMERIKAN RAHVAHAD  Edahaižel Amerikan mal igän eläba indejcad, aleutad, eskimosad da gavajcad.
Igähižiden rahvahiden lugu väheneb kaiken aigan.Voden 2010 rahvahan kirjutamižen mödhe indejcoiden lugu oli viž millionad ristitud, mi om vaiše 1,6 % kaikes Amerikan eläjiden luguspäi.
Indejcad eläba heimoiš, kaiked niid om 573.
Kaikuččel heimol om ičeze nimi da kel’.
Kaiked indejcoiden paginad om 139.
Pidab sanuda, miše keliden enamb pala kadob.
Indejcoiden heimoiden keskes om äi vähäluguižid, äjad oma kadomižen pordhil.
Indejcad eläba erazvuiččil Amerikan agjoiš, no lugetas, miše heiden kodima sai augotišen Amerikan ehtbokas, kuna heimod tuliba Aziaspäi.
Möhemba heimod sirdihe päivlaskman polehe.
Amerikan suves, New Meksikoštatas eläb 23 indejcoiden heimod.
Kaikid suremb om Navaho-heim, kudamban lugu nügüd’ om 311 tuhad mest.
NEW MEKSIKO  New Meksikon pälidn om Santa Fe.
Santa-Fe-nimi tuli ispanian kelespäi i sidä voib käta kut ”pühän uskondan lidn”.
Ku kacta istorijaha, ka Santa-Fe-lidn om sündunu völ XI-voz’sadal da om kaznu erasiš penikaižiš indejcoiden külišpäi.
Neciš lidnas eläb läz 70 tuhad ristitud.
Nece om ani čoma lidn.
Se seižub kaikid korktembal Amerikan sijal.
New Meksikos om äi surid mägid, miččiden päd kaiken oma lumes.
Necil mal om pit’k Rio Grandejogi, miččen vezi om lujas tarbhaine rahvahile.
Ved’ suves lujas harvoin vihmub vai paneb lunt, sigä paksus om kuivuden aig.
New Meksikon da sen rahvahiden elo-oza oli ani jüged.
Ezmäi nece ma oli Ispanian valdas.
Paksus süttuiba voinad susedrahvahidenke.
Rahvahad vojuiba meksikalaižidenke da ispanialaižidenke.
Lopuks, New Meksiko-štat om tehnus Amerikan palaks.
Om sel’ged, miše rahvaz, kudamb eli tägä – indejcad – kadoteliba voinas äi ristituid.
Kosketused toižiden rahvahidenke väheni igähižen rahvahan lugud da koleteli kul’turad.
PUEBLO-INDEJCOIDEN KÜLÄD  Om melentartušt, miše kaikutte indejcoiden heim om kuti eriline valdkund.
Niil oma ičeze pämehed, ičeze ma, ičeze zakonad da oiktused.
New Meksikos indejcad eläba peniš küliš.
Äjad küläd nimitadas ”puebloikš”.
Mugoine-žo nimi om völ ühtel indejcoiden heimol.
Indejcad napriba eläda ezitatoiden tradicijan mödhe.
Hö eläba madaloiš da penikaižiš rusttoiš savesižiš pertiš, miččed kuti sulaba letemaha i niid om jüged nägištada edahanpäi.
Indejcad napriba pagišta lapsidenke ičeze kodikelel, hot’ äjil paginoil ei ole eskai kirjkel’t.
Kel’ anttas pol’vespäi pol’vhe vaiše suližes.
Igän indejcad kazvataba kukuruzad, fasol’ad, kartohkad, kakaod.
Tradicionaližes sömižes om äi percad, äi erazvuiččid specijoid.
Vanhan veron mödhe äjad indejcad vaumičeba sömäd eriližiš päčiš – ”hornoiš”.
Nenid päčid saudas vaiše irdal, läz pertid.
Ned oma tehtud savespäi da kivišpäi.
Sömäd mugoižiš päčiš vaumitas lujas teravas.
Indejcad oma lahjakahad mastarid.
Hö čapaba kaluid puspäi, kudoba hurstid, tegeba čomitesid kivespäi.
Endevanhas aigas kaikutte kanz tegi ičeze käzil astjoid – padoid savespäi.
Tradicijan mödhe padoid tegiba naižed, hö openziba ičeze tütrid neche azjaha ani laps’aigaspäi.
Erazvuiččiš indejcoiden küliš oli erimujuine savi.
Sikš, kactes padan mujule, voib sanuda, kuspäi om sen tegii.
Äjad padad mujutadihe kuvil.
Padoiš voib nägištada geometrižid kuvid, mugažo kuvatud živatoid, kazvmusid da gavedid.
Ende indejcad otiba padoid ei vaiše sömastjoikš.
Niiš pidetihe kaik sijad, eskai sädoid.
TAOS-PUEBLO  New Meksikos om endevanh Taos-lidn, mitte nügüd’ lugetas indejcoiden kul’turkeskuseks.
Sigä ei sa tehta fotoid da videod, no ku tö uskot sanaha, ka sigä todeks kaitas amuižid tradicijoid.
Taos-pueblos nügüd’ eläb 1900 mest.
Siš ümbri om saudud aid, mitte konz-se kaiči sijališt rahvast verhiš ristituišpäi, a nügüd’ znamoičeb rahvahan erilišt mad.
Taospueblon eläjad pagižeba tiva-paginal.
Indejcad sigä eläba pičuižiš pertiš letkespäi da savespäi.
Heil ei ole elektroväged, ei ole vezituruid-ki, sikš miše hö lujas arvostaba ičeze mad i ei laskkoi kaida sidä.
Sijaližed eläjad otaba vet pičuižes jogespäi Red Uillou-Krik nimel.
Taos-lidnas om ičeze jumalanpert’.
No pidab sanuda, miše heimol om ičeze uskond.
Hö loičeba ičeze jumaloile vihmas da lumes, vätes bubnoihe da tradicionaližihe turuihe hö kargaidaba ritualižid karguid.
Indejcad uskoba sömižen ižandaha – Kaimanaha, mugažo kazvmusiden hengehe.
Sijaližed indejcad paneba päle tradicionaližid sädoid: linduiden höunhid – pähä, erimujuižid paikoid – ougile da čomenzoittud biseral kengäd vauktas nahkaspäi – jaugha.
KORGED KAZVOL, VAHV TABAL  Indejcoid om kebnas erigoitta toižišpäi rahvahišpäi.
Heiden irdnägo om ani mugoine, kut kaiken mö nägim heid fil’moiš da kirjoiden kuvil: mustverižed, korktad kazvol mehed, heil oma pimedad sil’mäd da pit’käd mustad hibused.
Heiden taban polhe meile paksus starinoičeba tetabad fil’mad.
Äjad ristitud lugeba heid hüvikš voinmehikš, mürkikš tabal da vägekahikš.
No todeks sanuda, indejcad vojuiba vaiše sen taguiči, miše kaiken aigan  tahtoiba kaita ičeze mad, ičeze kanzoid da kelid.
Hö kuti oli vedetud voinoihe heiden himota, voinad oliba heiden tahton vastha.
KAIKEN IGÄN VOINAS  Indejcad kaiken igän kaičiba ičeze kul’turad da kelid toižiš rahvahišpäi.
No kut äjiš-ki toižiš maiš hö ocastihe äjihe jügedusihe.
XIX-voz’sadan lopus – XX-augotišes Amerikas oli tehtud lujas äi školid indejcoiden täht, miččiš lapsid opetihe anglian kel’he da Amerikan vaugednahkoiden rahvahiden elotabaha.
Nece oli sur’ valdoiden programm indejcoiden assimil’acijan mödhe.
Lapsid ottihe kanzoišpäi da jättihe elole mugoižihe školihe- internatoihe.
Ezmäi kaiked školas keritihe hibusid evropalaižehe maneraha, heittihe tradicionaližid sädoid da pandihe päle školformad.
Lapsid kel’tihe pagižmaha kodipaginal i anttihe heile anglosaksolaižid nimid.
Lapsile oli jüged päzuda školan elospäi, ved’ hö oliba edahan heiden vanhembišpäi da kodišpäi.
Opendajad arvostiba nenid lapsid, kudambad kebnas unohtiba kodikel’t da kodiman veroid.
Völ 1970-voziš internatoiš indejcoiden täht oli läz 60 tuhad last.
Aigan sirttes mugoižed internatad oli kel’tud i indejcoiden küliš zavottihe sauda ičeze školid.
Nügüd’ mugoižed školad saba tugen Amerikan valdoišpäi.
NÜGÜDLÄINE INDEJCOIDEN ELO  Pidab homaita, miše hot’ indejcad oma igähižed Amerikan rahvahad, kaik-se hö saiba oiktusid valdkundaspäi ei muga amu.
Vodel 1924 Amerikan prezident Kalvin Kulidž allekirjuti zakonan indejcoiden oiktusiden polhe.
Necen zakonan mödhe indejcan voib lugetas mest, kudamban baboi vai dedoi oliba todesižed indejcad da kudambad eliba Amerikan mal.
Nügüd’ indejcoiden tradicionaline elotaba kaitas valdkundan zakonoil.
Indejcoil om äi oiktusid.
Ozutesikš, hö voiba sada lekarin abud  maksmata.
Pidab sanuda, miše kaik amerikalaižed maksaba lekariden abus.
Sikš, tobjimalaz, statistikan mödhe amerikalaine lähteb lekarinnoks vaiše üks’ vai kaks’ kerdad vodes, ka indejec tegeb necidä paksumba – kahesa kerdad vodes.
Heiden täht om saudud eriližed bol’nicad.
Todeks sanuda, spravitottas sigä voiba vaiše ned indejcad, kel om indejcoiden heimon pasport, miččen andab heimon pämez’.
Openduzsistem om mugažo vajehtanus hüväks poleks.
Kaikutte indejec voib opeta školas ičeze kodikel’t.
Om melentartušt, miše ku kelel ei ole kirjamištod da kirjoid, ka lapsid opetas kel’he suližes formas.
Opendai vaiše pagižeb openikoidenke ičeze kelel, muga andab heile kel’tedoid.
Kelen ekzamenad openikoil mugažo oma suližes formas.
Vozil 1990 indejcad saiba oiktusen avaita küliš kazinon.
Nece abuti rahvahile sada dengoid.
Mugažo hö vasttaba ičeze mal turistoid kaikes miruspäi, mi mugažo abutab sada rahoid.
Kacmata sihe, miše indejcad saiba äi l’gotoid, kaik-se statistikan mödhe heiden elon korktuz’ om madalamb, mi toižil amerikalaižil.
Heiden kirjmahtod oma tobjimalaz penembad da ristitun igä om tobjimalaz lühüdamb.
KAITA KEL’T KACMATA NIMIČČIHE JÜGEDUSIHE  Kactes da opetes indejcoiden istorijad da kul’turad, voib tehta ühthevedon, miše nece om lujas vahv da melev rahvaz.
Heiden polhe tetas kogonaižes mirus, no ei kaikutte tedab toden necen rahvahan polhe, heiden problemoiš da elos.
Indejcoil kodiman tradicijad oma ezmäižel sijal i hö kaičeba niid kaikiš vihanikoišpäi.
Hö mäniba läbi voinoiš, valdkundan pahoiš tegoiš i varuta toba nügüdläižehe aigaha ičeze enttušt kul’turad da kelid.
Hö saiba äi oiktusid ičeze täht i uskoba vaiše ozakaha tulebaha aigaha.

Jo kaks’ vot ei ole meidenke tutabad vepsläšt kirjutajad Nikolai Abramovad.
Nacein, ei ole niüht vepsläšt, ken ei tedaiži necidä čudokast runoilijad vai hänen sädandradod.
”Kodima”-lehtesen lehtpolil mö paksus kirjutam hänen polhe.
Sid’ kaikutte tedab, miše Nikolai oli eripoline da lahjakaz ristit, sai hüvid satusid kakiš hänen tehtud azjoiš.
Voib sanuda, ičeze elos hän ehti sada äi mahtištoid, miččed abutiba hänele säta mugoižid čomid runoid.
Nikolajan muštoks vilukun lopus kut Karjalas, muga Piterin agjas-ki oli tehtud erazvuiččid azjtegoid.
Üks’ niišpäi tehtihe Piterin agjan Podporožjelidnas.
Nece lugijoiden festival’ tehtihe ezmäižen kerdan, no sen idei tuli mel’he kaikile.
Podporožje-lidnaha tuli lapsid da norid mehid lugemaha ei vaiše Nikolai Abramovan, no hänen armhiden-ki runoilijoiden runoid.
Ühtnikad tuliba Petroskoišpäi, Vologdan da Piterin agjoišpäi, toižil sanoil, Nikolajan koditahoišpäi.
Ühtnikoiden keskes oliba lapsed da nored, kudambid jagatihe kahthe gruppaha: 12-16-voččed lapsed da 16-24-vozne norišt.
Festivalihe ühtni 35 mest.
Konkursas oli nel’l’ nominacijad: ”N.
Abramovan runod venän kelel”, ”N.
Abramoban runod vepsän kelel”, ”Pajod N.
Abramovan runoile”, ”Armhad N.
Abramovan runoilijad”.
Lapsed ihastoitiba adivoid da kundlijoid čomal lugendal da ozutiba hüvid vepsän kelen mahtoid.
Edel ezitust lapsed holduiba, toštiba sanoid.
Vepsän fol’klorkeskusen radnik Ol’ga Smirnova tuli festivalile lapsidenke Vidl-küläspäi.
Hän sanui, miše hö ei pagiškoi vepsäks hüvin, no surel tahtol openziba runoid vepsän kelel, da tarbiž sanuda, miše hüvin lugiba niid.
Kaik lapsed saiba diplomid ühtnendas festivalihe.
Jogahižes nominacijas jäl’ges pit’käd diskussijad žurijouk valiči parahimid.
Jekaterina Butasova sai ezmäižen sijan nominacijas ”Pajod N.
Abramovan runoile”.
Hän čomin pajati ”Händikaz”-pajon da abuti ičeleze vätes gitaral.
Alina Zenčenko Podporožjen školaspäi da Viktoria Sahnova Petroskoišpäi muga čomin lugiba Jeseninan da Rubcovan runoid, miše kundlijoiden hengiš tegihe läm’.
Nened neičikaižed tuliba-ki vägestajikš ičeze nominacijas.
”N.
Abramovan runod vepsän kelel” -nominacijas vägesti Polina Karpova Vidlan školaspäi runos ”Vanh koir”.
Maksim Trusov sai ezmäižen sijan Abramovan ”Крестьянский сын”-runos venän kelel.
Mugoižen festivalin znamoičend om lujas sur’, ved’ sil om äi tarbhaižid tegendoid.
Se abuti tundištoitta lapsid da norid N.
Abramovan  sädandradonke, levenzoiti lugijoiden tedoümbrust da openzi lapsid navedimha ičeze regionan literaturad da istorijad.
Karjalan Rahvahaližen kirjišton radnik Aleksandr Dokučajev toivoti, miše festival’ tehtas kaikuččen voden da tariči vajehtada sen nimed: ”Hän meiden keskes eli” vajehtada ”Hän meiden keskes eläb”-nimeks.

Vilukun 26.
päiväl Kalagen školas 6-11-klassoiden openikoiden täht oli tehtud mušteht, mitte oli omištadud Nikolai Abramovale.
Sen nimi oli ”Hän eli meiden keskes”.
Nikolai Abramov oli tetab kut vepsläine da venälaine runoilii, kirjailii, lehtmez’, kändai, akt’or, fotograf.
Hän tegi suren panendan vepsän literaturan da kul’turan kehitoitandaha.
I muite hän oli lujas hüvänsüdäimeližen, avonaižen mehen.
Azjtegon vastusenpidäjan oli vepsän kelen opendai Maria Mironova.
Hän starinoiči lapsile Nikolai Abramovan elos da hänen sädaimatkas, tundištoiti openikoid hänen runokogomusihe da runoihe.
Vastusel kuluiba Nikolai Abramovan runod vepsän da venän kelel, a mugažo hänen armhiden runoilijoiden runod.
Lapsed kulištiba kaikele mirule tutabid pajoid vepsän kelel ”Yesterday” i ”We are the champions”.
Ehtan lopus oli änetomuden minut runoilijan muštoks.
Nikolai Abramovad ei ole meiden keskes jo kaks’ vot.
No hän eläb meiden johtutesiš i ičeze runoiš.

Vilukun lopus Karjalan Rahvahaližes kirjištos mäni mušteht, mitte oli omištadud vepsläižele runoilijale  Nikolai Abramovale.
Kaks’ vot tagaze läksi elospäi ezmäine vepsläine rinoilii, kut händast paksus nimitadas – vepsän literaturan klassik – Nikolai Viktorovič Abramov.
Sil päiväl Karjalan Rahvahaližen kirjišton zalaha kerazihe hänen läheližed, sebranikad, ühthižradnikad da hänen sädandradon navedijad.
Ved’ om tutab Nikolai ei vaiše kut runoilii, hän oli mahtokahan lehtezmehen- ki, lahjakahan fotokuvadajan.
Muštehtal äjad homaičiba, miše Nikolai Abramov mahtoi jogapäiväižes elos, tobjimalaižiš azjoiš nägištada čomut.
Lujas navedi hän londust.
Jäl’gmäižil elopäivil Nikolai paksus pagiži siš, miše tahtoib ajada kodikülähä, lebaidamhas lidnan kobuspäi da juduspäi.
Zavodihe eht ”Vepsläine gor’a”-fil’man ozutandaspäi.
Sen tegijad oma Igor’ Smirnov da P’otr Vasiljev.
Fil’m starinoičeb repressijoiš, kut ned koskiba vepsän rahvast.
Neche fil’maha ehti ühtneda paiči pähengid Nikolai Abramovki.
Hänen ded maman polespäi oli raskulačtud.
”Vepsläine gor’a” oli kuvatud Piterin agjas, se vägesti ühtel rahvazkeskeižel kinofestivalil dokumentaližiden fil’moiden keskes.
Karjalan pälidnas ”Vepsläine gor’a”- fil’m oli ozutadud ezmäižen kerdan.
Sigä Nikolai om eläb, hän kävub külidme, pagižeb ristituidenke, lugeb ičeze runoid...
Kactes fil’mad tuleb mel’, miše nügüd’-ki hän om meiden keskes.
Muštehtal Nikolajan sebranikad johtutiba hänen elod, pagištihe Nikolajas, kut čomas runoilijas.
Kacmata erazvuiččihe ičeze mahtoihe, Nikolai ezmäi kaiked oli runoilijan.
Pidab sanuda, miše hän ei navedind, konz händast nimitadihe ”vepsläižeks runoilijaks”.
Ka, Nikolai kirjuti runoid venän kelel muga-žo čomin, kut ičeze kodikelel.
Hän mahtoi hüvin da kebnas valita epititoid, čomad rifmad.
Nece lahjavuz’ oli hänele Jumalal anttud.
No, kut sanui Nina Zaiceva, Nikolajan sebranik, abunik da ühtradnik, voib olda, Nikolai ei tehnuižihe mugoižeks tetabaks runoilijaks, ku ei kirjutanuiži runoid vepsäks-ki.
Ved’ Venäman literatural om pit’k istorii, se om lujas bohat i löuta siš mugoižid kal’huzid om lujas jüged.
Ei kaikutte runoilii, mitte čomin kirjutab runoid venäks, voib tehtas tetabaks.
Vepsän literatur om nor’, i kaikuttušt  mahtokast kirjutajad vai runoilijad vepsläižed tedaba hüvin.
Muštehtal-ki ristitud lugiba Nikolajan runoid vepsän da venän kelel i hänen armhiden runoilijoiden töid.
Männuden voden lopus Nikolai Viktorovič Abramovale anttihe ”Karjalan rahvahan kirjutai”-nimi.
Ehtal oli Nikolajan plemännik Dmitrii, hän spasiboiči kaikid, ken kaičeb muštod däd’as.
Nikolai Abramov igän eläškandeb ičeze runoiden riviš, mujukahiš fotokuviš da fil’moiš, miččihe hän ühtni.

Petroskoin Suomalaižugrilaižes školas pauklahjoitihe kaikid mahtokahid openikoid.
Školan radnikad sanuba, miše heil om kel ülendadas.
Kogonaz lahjad sai kuz’toštkümne openikad.
Hö oma erazvuiččiden Venäman da rahvazkeskeižiden konkursoiden da sportvoibištelendoiden vägestajad, konferencijoiden, projektoiden aktivižed ühtnikad.
Lahjoitud lapsiden keskes om Polina Kononova, Nadežda Petrovan openik, kudamb opendab školas vepsän kel’t.
Nadežda Petrova: ”Polina om kaiken olnu hüvän openikan, ezmäižes klassaspäi hän saskeli vepsän kelen urokoil vaiše ”viž”-arvznamoid.
Hänen vepsläižed jured oma tatan polespäi.
Polina om ičeze rahvahan patriot.
Navedib ičeze kodikel’t, kaiken sanub ristituile, miše pidab teta ičeze rahvahan kul’turad”.
Polina om aktivine openik školas, hän ühtneb erazvuiččihe konkursoihe, kodikelen olimpiadoihe, paksus vägestab niiš.
2016.
voden lopus hän vägesti Venäman keliden olimpiadas, mitte mäni Moskvas.
Polina sai hobedaižen medalin.
”Meletan, mindai lahjoitihe neciš vägestuses.
Lahjoid saiba nene lapsed, kudambad vägestiba rahvazkeskeižil konkursoil da voibištelendoil.
Olen ihastusiš, miše mindai pauklahjoitihe.
Minä pigai lopin školan.
Om čoma sada paukoid ičeze satusiš openduses.
Zalas ištuiba minun läheližed.
Mindai ozateldihe.
Kaik nece lämbiti henged”.
Polinan planoiš školan jäl’ghe päzuda opendamhas Piterin institutaha kinon ohjandajaks (režiss’oraks).
No ei tahtoi hän unohtada kodikel’tki.
Voib olda, konz-ni Petroskoiš Polina jatktab opendust Baltianmerensuomalaižiden keliden kafedral.
Nügüd’ neičukaižel om äi radod, ekzamenad školas da vaumištand universitetha.
Toivotam Polinale satusid openduses, tulgaha hänen uništused eloho!

Uhokun 10.
päiväl Prezidentan valdakaz ezitai Aleksandr Beglov da Karjalan pämez’ Artur Parfenčikov vastsihe rahvahaližiden kundaližiden sebroiden ezitajidenke.
Vastuz mäni Petroskoiš Suomalaiž-ugrilaižes školas.
Školas Aleksandr Beglov da Artur Parfenčikov kacuiba openduzklassoid, nügüdläižen kelen radhonusen da kosketihe openikoidenke.
Opendai Jelena Pankratova starinoiči rahvahaližiden keliden openduzprogrammoiš, miččid kävutadas školas.
Jo augotižškolas lapsed zavodiba opeta vepsän, karjalan da suomen kelid.
Školan opendajad vaumičeba keliden openduz- da abukirjoid.
Suomalaiž-ugrilaine škol da Suomen školad tegeba ühthižid projektoid, niiden keskes om opendajiden da openikoiden vajehtuzprogramm.
Kut sanui Jelena Pankratova, openikad jo teravas ajaba susedmaha.
Mugoine voimuz kosketadas verazmaiden ühtenigäižidenke om lujas tärged lapsile, kudambad opendaba suomen kel’t.
Aleksandr Beglov küzui lapsil: ”Om-ik jüged heile opeta suomen kel’t?”, no lapsed sanuiba, miše jügedusid ei ole.
Sen jäl’ghe školan kirjištos mäni vastuz rahvahaližiden kundaližiden sebroiden ezitajidenke.
Aleksandr Beglov sanui, miše hänele tuli mel’he openduzprocessan tegemine, opendajiden tedomaht da openikoiden radonnavedind.
Hän mugažo ližazi, miše rahvahiden keliden da veroiden kaičend mas om lujas tärged azj.
Kut sanui Artur Parfenčikov, Karjalas eläb äi rahvahid.
Täs hüvin tehtas Rahvahaližen politikan strategii, miččen pätegendoin oma rahvahiden ičetundmusen vahvištamine da kožmuz rahvahiden keskes.
Karjalas necen strategijan mödhe radab 26 rahvahan ezitajad, kudambad oma tehnuded 80 kundališt sebrad.
Niiden keskes om 36 karjalaižiden, vepsläižiden da suomalaižiden, a mugažo igähižiden venäläižiden sebrad.
Mugažo pämez’ ližazi, miše Karjalas hüvin tugetas rahvahaližid kelid, etnožurnalistikad, etnografijad, literaturan kehitoitandad da äi toižid azjoid, miččed om sidotud kelen da rahvahan kaičendaha da kehitoitandaha.
Hän mugažo homaiči, miše sociologižen küzelusen mödhe 82, 9% küzeltud vastsi, miše rahvazkeskeižed kosketused Karjalas oma hüväd.
Karjalaižiden, vepsläižiden da suomalaižiden enambištole mugažo om mel’he, miše heil oma oiktused da voimuz kehitoittas.

Suomen Joensuu-lidnas jatksihe kändmižen seminar.
Nece om jo toine seminaran pala, mitte mäni vilukun lopus.
Sen ezmäižes palas mö starinoičim teile meiden kül’mkun nomeras.
Seminaran tegeb Suomen Päivnouzmanpolen universitet.
Täl kerdal sil pagištihe tedoiden ecindas kändmižen processan aigan.
Kus löuta tedoid, miččid sinä ed teda?
Kut oikti käta niid, miše ei kadotada terminoiden znamoičendoid?
Nece om lujas tarbhaine azj.
Kändajile tarbiž olda tarkan.
Om mugoižid sanoid, miččiden analogoid ei ole toižiš keliš.
Ozutesikš, suomalaižil om ningoine muzikaline škol, kuna kävuba kohtukahad naižed da naižed pikaraižidenke da vagahižidenke lapsidenke.
Lapsed da vanhembad kundleba muzikad, kargaidaba, pajataba, vändaba erazvuiččihe vändoihe, saba tedoid erazvuiččiš muzikaližiš instrumentoiš.
Necen školan pätegend om sündutada lapses armastust muzikaha.
Mugoižid školid Venämal ei ole, sikš ei oleki ningoižiden školiden nimed.
Suomalaižed nimitaba niid ”vauvamuskarikš”.
Nece sana om tehtud kahtes vaihespäi, vepsän kelel voib sanuda, miše nece om muzikškol vagahižiden täht.
Seminaran ühtnikoile oli taritud meletada neciš terminas, kut voiži käta sidä kodikelihe.
”Koulukiusaaminen” – nece termin znamoičeb, miše školas last näritadas.
Venän keles ei ole ningošt terminad.
Mö voim vaiše sel’genzoitta necidä azjad, no sil ei ole erišt nimed.
I mugoižid terminoid om lujas äi.
Kändajale paksus tarbiž levetoitta ičeze tedoid.
Miše käta hüvin, ei täudu vaiše kelen mahtoid, tarbiž äjan teta rahvahan kul’turan erigoičusiš-ki.
Ei kaikutte vajehnik andab muga äi tedoid, kut tarbiž kändajale.
Ved’ ei täudu sanan kändmišt, hänele tarbiž teta sen znamoičendadki, miše ičeze kelel oikti sel’genzoitta sidä azjbumagoiš vai ristituile.
Sen täht kändajale tarbiž ecta ezmäi ekvivalentad kodikeles, sel’genzoitta terminad vai meletada sihe analogad.
Seminaran kaks’ päiväd oli omištadud necile temale.
Ühtnikoile lugetihe lekcijoid, sid’ sadud tedoiden mödhe tarbiž oli tehta praktikaližid harjoitusid.
Koumanz’ päiv oli omištadud Wikipedia-lnternet-lehtpolile.
Nügüd’ karjalaižil da vepsläižil oma kirjutesed Wikipedias ičeze kelil.
Wikipedii om joudai enciklopedii Internetas, siš voib löuta informacijad miččele taht temale.
Vähä ken tedab, miše Wikipedii vepsän kelel om tehtud jo kümne vot tagaze.
Ezmäi se kehitoitihe hilläšti, se oli vaiše kut projekt, mittušt pidi kodvda.
Se ei sand vahvištoitandad.
Lopuks, vodel 2012 1.
uhokud Wikipedii vepsän kelel oli hüväksitud.
Se sai ičeze adresan – vep.wikipedia.
org.
Necikš aigaks vepsänkeližehe Wikipedijaha oli pandud jo 39 kirjutest.
Nügüd’ niid om 5709, om registriruitud enamba 8000 ühtnikad.
Ezmäi kaiked joudajan enciklopedijan täht kirjutaba ristitud, kudambil ei ole vepsläižid jurid, no kudambad tedaba vepsän kel’t.
Seminaran ühtnikad mugažo paniba Wikipedia-Internet-lehtpolele ičeze kändmižid.
Wikipedijal rahvahaližil kelil paiči tedoiden samišt om toine-ki znamoičend.
Ezmäi kaiked se tarbiž kelen kaičendan da kehitoitandan täht.
Ku kel’ eläb Internetas, znamoičeb, miše se eläb norišton keskes.
Hö voiba sada da levitoitta tedoid ičeze kodikelel, kehitoitta ičeze kelen mahtoid.
Seminar kändajiden täht jatktab ičeze radod.
Sen ühtnikad vasttasoiš udes sulakun augotišes.

Kul’tur: Kaikuččel muzejal om hüvä tegend: kaita sidä, mi om tehtud da keratud, miše antta se toižile pol’vile.
Ved’ ei sa eläda tedmata ičeze rahvahan istorijad, tradicijoid da kul’turad.
Jo äi vot Kalagen škol da Šoutjärven etnografine muzei radaba ühtes.
Muzei om meiden sebranik, abunik i opendai.
Meiden ühthine rad om lujas melentartuine i satusekaz.
Konz meile pidab hüvin mänetada aigad, mö em meletagoi-ki pit’kha, midä tehta – sid’-žo ajam muzejaha.
Ühthine rad Šoutjärven muzejan da Kalagen školan keskes zavodihe 90-voziden keskespäi.
Lapsid vedetihe muzejaha, tundištoittihe vepsän rahvahan kul’turaha.
Pigai školan openikad zavodiba oppida kodirandan toponimikad, keraziba vepsläižid Kalagen, Toižegen da Kaskezan tahonnimid.
Arvokahid materialoid, miččid lapsed oma keradanuded, anttihe muzejaha.
Vodel 2003 Natalia Anhimova pästi kirjan Vepsän volostin tahoiden nimiš Šoutjärven etnografižen muzejan materialoiden pohjal.
Nügüd’ konz openikad da lapsed päivkodišpäi tuleba muzejaha, hö putuba enččehe aigaha, kus kaik ümbri kuti eläbzub harvinaižiden eksponatoiden abul.
Lapsile om melentartušt kacta vanhoid keratud kaluid, tedištada, min täht pidab nece vai toine kalu.
Muzejan radnikad tegeba lujas melentartuižid ekskursijoid.
Lapsile starinoitas vepsläižiden enččes elos, salištusiš, veroiš da tradicijoiš.
Openduzčasuil vepsläižes pertiš lapsed saba äi uzid tedoid da unohtamatomid tundmusid.
Päč-bogatir’, vaskine samvar stolal, rusked čoga, kätte, vanhad astjad – kaik nece surel armastusel starinoičeb vepsän rahvahan polhe.
Paksus openduzčasuiden aigan tehtas erazvuiččid mastar’-klassoid, ozutesikš, pašttas kalitoid, tehtas tätüižid, plettäs vöid.
Nu a kut-žo olda vepsläižita vändoita!
Likundvändod kaiken toba äi ilod lapsile.
Tämbei muzejas hüvin kehitoitasoiš nügüd’ aigaližed-ki tehnologijad.
Lapsed navediba väta kehitoituzvändoihe planšetoil.
Ned lujas tuleba mel’he kaikile lapsile.
Täs voib kundelta vepsläižid pajoid, sanutesid vepsän kelel.
Vanhan tradicijan mödhe edel lähtendad muzejaspäi kaik adivod joba čajud magukahiden kalitoidenke da jagasoiš ičeze tundmusil toine toiženke.
Kaik muzejan radnikad oma hüvänsüdäimeližed, sädajad da lujas adivoičetajad ristitud.
Hö kaiken vasttaba ičeze adivoid muhu modol, necišpäi henges-ki tegese läm’.
Konz muzejas tehtas erazvuiččid kuviden vai fotokuviden ozutelusid, mö hüviš meliš tuleskelem kacmaha niid.
Nügüd’, ozutesikš, muzejas om avaitud Marianna Taisan kuviden ozuteluz, miččen nimi om ”Лики Карелии”.
Iče Marianna om Šveicariaspäi.
Hän ajeli Karjalan endevanhoidme külidme i tegi eläjiden fotokuvid.
Ozutelusel om ezitadud 13 baboiden modkuvad originaližes stil’as.
Kaikutte kuva om tradicionaližes iknan naličnikas.
Kezal vepsläižen lagerin aigan lapsed hüviš meliš lähteba ekskursijoile vepsän röunan külidme, mugažo Piterin agjaha, kus om kaičenus enččed časoun’ad da jumalanpertid.
Nece abutab openikoile süvemba kacta, kut meiden tahoiš kehitoitase ortodoksine uskond.
Vepsän röunan školiden 200-voččen jubilejaks muzei tegi vendozutelusid.
Ned oli omištadud vepsläižiden školiden istorijaha.
Nece oli todesine lahj školiden täht.
A ku ken-se oleskeli muzejas öl, tedab, miše täs ei ole aigad tusttuda.
Kaikuččen voden muzejiden öl vepsläižiden küliden eläjiden täht tehtas melentartuine programm.
Muzejaha keradase lujas äi adivoid: lapsid, aigvoččid, tuleba eläjad susedkülišpäi, eskai lidnaspäi.
Necil öl muzejas voib kulda vepsläižid pajoid, adivoile ozutadas muzejan honusid, eksponatoid, starinoitas vepsläižiden enččes da nügüdläižes elos.
Vepsän muzei kaiken om vaumiž abutada meile materialoiden ectes oppindtöiden täht.
Äi kerdoid mö kävutim materialoid, fotoid, kirjoid da azjbumagoid muzejan arhivaspäi.
Kaikuččen voden mö ühtnem ”Loninan lugendad”-konferencijaha.
Nece om vanh hüvä tradicii.
Openikad surel tahtol ezineba ičeze dokladoidenke.
Kosketused školan da muzejan keskes kehitasoiš.
Mö kitäm muzejan radnikoid ühthižrados.
Muzejan pämez’ Natalia Aleksandrovna Anhimova jatktab Rürik Loninan azjad.
Hän om lujas hüvänsüdäimeline, avonaine naine.
Hänen kädes vepsän muzei änikoičeb.
Muzei mel’dütoitab kaik enamba eri-igäižid ristituid, kudambad tuleskeleba erazvuiččiš man tahoišpäi.
Mugažo muzejas radaba Valentina Uhanova – muzeifondoiden kaičii, L’ubov’ Ivanova – muzejan kacui, Jevgenii Fotejev – muzejan tedoradnik.
Kaik hö oma ičeze azjan professionalad, lujas adivoičetajad ristitud, kudambad navediba ičeze radod i paneba sihe henged.
Muzei andab meile äi hüvid tundmusid, opendab meid navedimha da arvostamha ičeze rahvahan istorijad.
Se kaičeb äjiden sugupol’viden muštod.
Toivotam muzejale uzid melentartuižid ekspozicijoid da äi kävujid.

Kerdan küzutihe slonal: – Mitte voib olda tal’v?
– A mi nece om tal’v?
– čududelihe slon.
Küzutihe kerdan pohjoižel pedral: – Voib olda, sinä andad vastust, mitte voib olda tal’v?
– Tal’v voib olda lujas pit’k, – sanui pedr.
– Se minun kodimal jatkub kogonaižen voden.
A konz voz’ lopiše, tal’v zavodiše udes.
Küzutihe kerdan vilulindal: – A sinä midä meletad, mitte voib olda tal’v?
– Tal’v voib olda jüged, – sanui vastha vilulind.
– Om hüvä, ku ristitud ei unohtagoi antta linduile leibmuruid.
A ku unohtadas, kuspäi niid otta?
Küzutihe kerdan koiral: – Nacein, sinä tedad, mitte voib olda tal’v?
– Br-r-r!
Se om vilu!
– Sid’-žo nutaškanzi koir.
– Om hüvä völ, ku om koda!
Sigä voib lämbiteldas.
Küzutihe kerdan kondjal: – A kut sinä meletad, värlap?
Mitte voib olda tal’v?
– A midä sen polhe pagišta-se?
– rävkni kondi.
– Ved’ tal’v om lühüd – jatkub vaiše ühten ön!
Uindad pezas tal’vel, a heraštud – irdal om jo keväz’.
Küzutihe kerdan prihažel: – Nu-ške, sanu sinä: mitte voib olda tal’v?
– Tal’v om ilokaz!
– heikahti prihaine.
– Tal’vel lapsed huzaidaba reguzil, štarguil, hihtäba suksil, tegeba lumiukoid.
A völ – vändaba lumižil!
Naku mitte voib olda tal’v!

Necil vodel Tal’vesižed Olimpiadvändoid tehtas Suven Korejan Phönčhan-lidnas 9.- 25.
uhokud.
Olimpiadaha ühtneb läz 2500 sportmest ühesaskümnespäi maspäi.
Nügüd’ Olimpiadas om vižtoštkümne tal’vsportan rodsugud.
Niiden keskes oma čomaštargund, joksendštargund, mägisuksed, mägihüppind, lumilaud, biatlon, skeleton, bobslei, körling, jämäč.
Sen azjtegon päsija om Hvenge-park.
Sigä vedetas Olimpiadan avaiduz- da lopceremonijad.
Neche stadionaha voib mülüda 75000 mest.
Oficialižel Venämän Olimpiadan komitetan internet-saital om tetpas ühtnikoiden lugetiž, miččes om169 sportmest.
Tarbiž johtutada, miše Olimpiadvändoiden lahjansajiden da čempionoiden lugetišes oma sportmehed Karjalaspäi.
Heid om 10 mest.
Ezmäine Olimpiadan čempion Karjalaspäi om F’odor Terentjev (1925-1963).
Hän om sündunu 4.
redukud 1925.
vodel Karjalan Medvežjegorskan agjan Pogost-külähä.
Hän om VII Talvižen Olimpiadan vägestai.
F’odor Terentjevan muštpacaz om azotatud Padani-küläs, kuna minä joga kezan ajelen lebaidamhas da rižamaha minun heimolaižid.
Minä olen korktad mel’t, miše, nacein, mindai i F’odor Terentjevad, kudamb oli Olimpiadvändon čempion, ühtenzoitaba edahaižed heimkosketused.
Tahtoin toivotada Venäman sportmehile ozad, vägid da äi kuldaižid medalid.

Mecas pud-ki ei olgoi ühteiččed, muga i rahvaz.
Čomuz’ ei ole kalliž, a kal’hemb om pä.
Kal’hemb kuldad om puhtaz südäin.
Verhad käded hüväd, a ei olgoi südäimen mödhe.
Käzi pit’k, ulotub kaiktäna.
Otajan käzi ei surdu, a andajan surdub.
Armhemb ičtaiž ei ole nikeda.
Ei kaik olgoi mehed, kudambad kadjad kandišeba.
Koume akad – jo suim.
Ühtele om hüvä, a kahtele – paremb.
Kebn mel’ om käskijal, a märg jaug mänijal.
Mez’ ei voi olda sobita.
Mez’ ei voi olda sömäta.
Mez’ ei elä nimel, a radol.
Ei olnu se mez’ bedas, ken toižele ei abuta.
Mitte om mez’, ka mugoine i pagin.
Oled mez’ – ka ole, a ed ole – ka kole.
Kut sinä minei, muga i minä sinei.
Mužik ei ole ak, lehm ei ole hebo.
Mužik oli verdunu (käregandenu) Piterin päle kümne vot, a Piter ei tedand-ki.
Iče ole mužik, siloi anda toižile-ki arv.
Neičukaine rodiše, i paginaine zavodiše.
Neižne ei ole kaži, iknaspäi ed taci.
Näl’ghižele mehele i variš om mel’he.
Näl’ghišt ei pajatoita.
Sapkoiden omblii om kaiken sapkata, lačnik – lačuta, a venehnik – veneheta.
Ken opendase, se i mahtaškandeb.
Ozr – orahaižes, a laps’ – vagahaižes.
Om pök söb seičeme sömäd, toine pök söb ühten sömän i sen penikaižen.
Üks’ su i nagrab i itke.
Tervhuz’ om kalhemb kuldad.
Pidaiži sil’mile olda edes i tagan.
Mitte om sömäs, mugoine i radmas.
Uks’ om sur’ – da sauptad, a su pen’ – da ed saupta.
Miččen kobr kändab, mugoman i hibj kandab.
Magadab, a korv ülähän.
Kurdhele kaks’ kerdad ei sanugoi.
Ühten käden pezed, toine iče pezese.
Käzi käden pezeb i molembad oma puhthad.
Midä käzi tegeb, sidä sil’m kacub.
Käzil jo ed ladi.
Andad käzil, a otad jaugoil.
Külleine näl’ghižele ei usko.
Ende mez’ man möb, edel kut sanan söb.
Paremb kacta nagrajan suhu, mi itkejan.
Mindai nagrad, a ümbri ičeiž om ilod.
Kel ohjased kädes, se i ohjandab.
Persken al om läm’, a nenan al om vilu.
Mitte om jaug, mugoi i sapuk.
Pit’k om kagl, a pä ülemba.
Meheta jäl’ged ei tegesoiš.
Naba ei lankte.
Ülemba päd korvad ei kazgoi.
Käded oma ühted, ei ole niid ühesa.
Miš oma lud, ka sid’ liha-ki.
Kaks’ sil’mäd edemba nägeba, mi üks’.
Pajata hot’ karzn’as – ka kuldas, voika hot’ pertin päl – ei kulgoi.
Andajale om jüged antta, otajale om kebn otta.
Hüvä om meles, a gor’a reges.
Märg ei varaida vet.
Äi om hüvid da vähä om armhid.
Hüvä emäg tühjalaz pert’he ei tule.
Mitte om emäg – ka mugoi tanaz-ki.
Edel raud ratteb, konz mehen sana katteb.
Sanaspäi – mez’, sarvespäi – härg.
Palanu lämoid jo ei varaida, a upponu – vet.
Ken om jäl’gmäine, ka se kaiken aidan-ki kandab.
Gor’a ei kävele puidme, a käveleb ristituidme.
Kaikele rahvahale vestid ed laulu.
Necil emägal peigol ei ole kämnehe kaznu.
Ken emägaks rodiše, ka se ei ole ristit.
Kaks’ päiväd oled adiv, a eskai – iče emäg.
Sil’mäd varaidaba, a sogedad käded radaba.
Kittäs, ka kuti taivhale letas.
Kut kurktub, ka muga i lauhtub.
Kaik oma ühtel kuval kuvatet.
Huled – medes, ka tervehtajid om, a tegesoiš tervas – ka ei linne.
Mel’hižen mehenke i kuzen al om čoma.

Kodiš – kondi, rahvahas – ilokogo.
Rates om lašk, a södes om vahv.
Luzikal sötab, a luzikvardel sil’män kaivab.
A hondod ka hondole kändab-ki.
Ležnale mehele kaiken om huba sä.
Kaikuččel mehel oma erazvuiččed meled.
Necil mehel kündlid ed osta.
Mi – meles, se i keles.
Pästa erast mest kündusele, ka hän jumalčogaha-ki ličese.
Hondod mest hüväl vaihel ed johtuta.
Hüväd mest om mil muštelta.
Penemb om da hotkemb, a suremb – da hillemb.
Päd ei ole, ka jaugoiš toukud ala eci.
Ougil päd ei kehta kandišta.
Toižele pähä mel’t ei sa antta.
Pän kibištab, ka perskele kebnemb.
Päiväine-ki ei ozaida paštta.
Radnik radab, magadai magadab, ištui ištub, haugaidai haugaidab.
Rahvahale – paha, a ičeleiž armaz.
Pahal ristitul paginad-ki oma pahad.
Ičeze savud ei näge, a verhan nägeb.
Sil’mäd – ku luzikad, a ei näge mužikad.
Sogedale kaikjal om pimed.
Hüvä mez’ andab vähäižespäi, a hond ei anda äjaspäi-ki.
Hil’l’ hotkan sabutab.
Ken tirpab, se hätken eläb.
Ičesaz kitänd nikuna ei kožu.
Hüvän pigemba unohtad, a hubusen ka muštad.
Kenel om äi, ka tarbiž völ enamb.
Änižen taga hebo koli, sinai jo händ sus.
Kül’betihe läksi da vastan unohti.
Tomaižid pakičeb, a iče – homen.
Hänel sonzar’ kelel ei ištu.
Pahad päd vinal ed ladi.
Humalahne kuti nat’.
Nece ristit om kuti must mägr.
Käredan ristitun sormed om harotadud.
Kesknahkaspäi om vil’düd.
Üks’ om čoma, a toine völ-ki paremb, üks’ – huba, a tošt – nimittušt.
Hän jumalkodas om rot’t’ud.
Se kräčatab, se pingab.
Necidä mest petklol ed riko.
Käreganded, ka vaihen hot’ ostad da sanud.
Nece ristit hüvälaz – ka hüvä, a hubalaz – ka ala osudi.
Argad kand-ki pöl’gästoitab.

Kanzata om paha elo.
Hüväl akal ka mužik-ki hüvä om.
Pohjoižes tulleiš ei ole lämäd, a emindamas ei ole mamad.
Sures kanzas kaik sijad oma magedambad.
Ala mäne mehele veronke, a mäne veroho.
Paha nado ei anda lebaitas.
Anopel om pit’k hambaz.
Anopespäi armastust, ku habaižes puspäi lämäd.
Kodavävüks mända, kut sügüzel ägehšorpil magata.
Hüvä – vävu, da harvemba kävu.
Ken kenenke eläb, se sen tedab-ki.
Hot’ sirda päč toižehe sijaha, a üks’-se ed ole radnik.
Hüväd susedad pahaze heimoho ed vajehta.
Mam kädel noustatab i panetab.
Maman openduz – kündusehesai.
Anoped ei ole, ka munad Äipäivän ei antkoi.
Kivi i se haugneb, a maman hengele tarbiž tirpta.
Ühtes kašlišpei oma langenuded.

Hüvän mužikan taga i ak om hüvä.
Miččed oma kadjad, ka mugoi räcin-ki.
Mužikan da hebon gor’a, akan da lehmän elo.
Mužik akata ei elä.
Mužikata ak om kuti aidatoi haumeh.
Hüvän mužikan taga ka i ak norištub.
Terveh ak – mužikale, a bohat sizar – vellele.
Kuna neglaine, sinna i nitiine, kuna mužik, sinna i ak.
Lugu om ižandan, a rad – emägan.
Ukon kirbišteleb, akan ahtišteleb.
Verhal sarail ičeze mamš om paremb.
Torez haug poltta da armatoman mužikanke eläda.
Letekrežha libuda da armhatoman mužikanke eläda.
Ku ak om vedeluz, ka mužik hot’ telegal elod veda, a ak ehtib padal pertišpäi kandišta.
Akaine om makstukuine, a mam om pehutuk.
Ak om manzikan mastjaine, a mam om robeh.
Ak mužikata, miku pert’ katuseta om.
Mužikan leibäd oma magedad, a lapsiden – karktad.
Uk žal’l’oičeb akad, kut kadonut štanoišpäi nübläd.
Ota korend i pidä akaks – ka linneb ak, a otad akan i pidäd korendoks – linneb-ki korend.
Eraz emäg tegeb hubaspäi čoman, a eraz čomaspäi huban.

Ičeze lapsed oma armhad.
Kaikuččel lapsel om ičeze än’.
Hüvä om lapsen olda, konz vanhemb last kacub.
Lapses om äi ližad: kalan sab, kaks’ söb.
Laps’ ei väriže, ka mam ei kacuhta.
Laskav laps’ kaks’ mamad imeb.
Openda last, kuni om nor’.
Kut lapsen kazvatad, ka sidä lapsespäi varasta-ki.
Mitte mam om, mugoi tütär-ki.
Maman heng palab lapsehe, a lapsen kivehe.
Hüväl mamal da tatal hüvä laps’-ki lähteb.
Lapsen kazvatades näged zor’an noustes.
Pen’t ed kazvata, ka surt ed homaiče.
Openda last kuni poikpoli sijas magadab.
Mam sötab lapsen nižal, ma leibäl.
Lapsen kündlihe ed upta.
Poig laib – libu päčile, a vävü laib – kacu uksehe.
Poigas – vähäd, tütres tühjad.
Tütär – tataha, a poig – mamaha, ka ozavad oma.
Ühtel tütrel ühesa vävüd ed manita.
Kaikuččele varišale ičeze poigad oma parembad.
Čapa hot’ mitte sorm – kaikutte om kibed.
Hubaine – da tütar, a hüvä – da nado.
Anda, Jumal, laps’, a lapsele mel’t.
Sündutada last om kibed, a kazvatada om jüged.
Ühtespäi kaht ei linne (ala anda vaudad lapsele).
Ei ole sur’ mez’, da kaikid vanhemboičeb.
Vagahašt söta näčotesel, a last – opendusel.
Ku laps’ vajeht ei kule, ka löndad-ki ei varaida.
Lapsen kazvatada, kuti palabidme hilidme kävelta.
Tütär amussai om čaptut supal leibkromaspäi.

Kuni olen nor’, ka om väged.
Midä noren opendad, sidä vanhan muštad.
Ken om norespäi hotk, se om vanhas hil’l’.
Mi vanhemb mez’ om, ka se enamb mel’t-ki hänel.
Vanhan – vägeta, noren – meleta.
Vanhad lud oma jügedad.
Noren elin, kuti märgän mecan poltin.
Verhil vozid ei sa pakita i ičeiž ei sa antta.
Oli aigaine, ei pidänd kurgesine aidaine, a tuli aigaine, pidäb lepän barbaine.
Minun jäl’gidme asttas.
Minus leibäd jo om södud.
Minus jo ei midä otta: ni jauhod, ni vet.
Midä laps’aigas harjened, sidä igän muštaškanded.
Sülen-se eläd, a vaksad ei sa eläda.
Vanhale lähtta ičeze kodišpäi, kuti udes sünduda.
Norudel ed elä, vanhudel ed kole.

Lühüd om mel’, a pit’k kel’.
Meletoi hän oli, ka meletoi linneb-ki.
Nece ei elä ičeze päl, a verhal melel eläb.
Meletomale sanu hot’ midä, kaikušti nagrab.
Vanhazesai eli, a mel’t ei ole.
Mel’t-se ei möskekoi.
Andaižin mel’t pähä, ka ičelain om vähä.
Melev om pertine, a avadimen kadoti.
Habaine om pä, ei vända nimidä.
Kahmalol pähä ed pane mel’t.
Pol’ päd völ märgäd oma.

Ozavale mehele kukoi-ki munib.
Eraz eläb, ku puzuhu paneb, a toine eläb, ku märgän mecan poltab.
Kaikuččel kozal om ičeze oza.
Oza ei magada.
Oza kuti haragan peza.
Sinun oza völ kätkes magadab.
Ozad kädehe ed ota.
Oza ei ole havad, ougale ed ota.
Tedaižin, miše ozad ei ole, ka surman vastha mänižin.
Ozavale elo tuleb piluiš-ki läbi, a onetomal lähteb uksiš.
Ozavale kaik om hüvä.
Rahvahal om oza, a minai ozaine.
Ristitun näged, a ozad ed näge.
Igä elämata, oza tedmata.
Laps’ sündub, hänen oza-ki sündub.
Kelle ka kana ei muni, a kelle kukoi-ki hloputab munda.
Oza – ocalaz.
Ozad lepkehe ed omble.

Kolijas eläbad ed tege.
Ed sinä surmad, a surm sindai varjoičeb.
Tedaižin, miše haudas om hüvä, ka koližin.
Kolem, ka sigä magadam.
Kolijad tagaze ed lenda.
Kolijal velgad ed ota.
Ala varaida kolnut, a varaida eläbad.
Surmaspäi ed pagene.
Mez’ völ ei kolend, a kutjad jo södas.
Eläbas kolijan teged.
Eläd – ka elä, ed – ka kole.
Surm om lähemba paidad.
Surm ei küzu vozid.
Surm löudab vigan.
Väges ed kole.
Ed vozil elä, a tervhudel.
Ken hätkemba eläb, se enamban tedab.
Kuna olen sündunu – tedan, a kuna tegese kolda – en voi teta.
Ken ridata eläb, se abidota koleb.
Hengiš – ka i kengiš.
Kuverz’ väged – severz’ igäd.
Kolendaha varoin ed elä.
Tuleb aig – mänem sinna kaik.

Mehel om mela kädes, a Jumal venehen veb.
Mehen manitad, a Jumalan ed manita.
Jumalata ala mäne nikuna.
Mez’ magadab, a Jumal varjoičeb.
Mez’ söb, mez’ sab, mehele andab Jumal.
Jumal ei käske edelpäi teta.
Min Jumal andab, sen Mustikei kandab.
Kaite, i Jumal kaičeb.
Kuna Jumal ozuti, sihe koled-ki.
Jumalan bardha em voigoi tabatas.
Rahvahaspäi voib kaik sijad peitta, a Jumalaspäi ei voi.

Keles ohjasid ei ole.
Sanu, hot’ kelloho bangaida.
Ičemoi kel’t ei ole parembad.
Ičeiž kel’t ed unohta.
Sindai ei kerikoi, ka ala bäläida.
Kaikele paginale ala usko.
Kel’t ei ole jüged kandišta.
Kelel om mezi, a kelen al jä.
Kelel päd ed söta.
Kelel sinna-tänna, a radol nikuna.
Keleta ei sa pagišta.
Laskav vajeh kivehe reigun tegeb.
Hond vajeh sil’mäd čapab.
Sur’ sana sud ei haugaida.
Sanutud sana tagaze ed ota.
Verhad sud ed saupta.
Vähemb pagiže, enamb teda.
Üks’ pagižeb papid, a toine papadjad.
Pagižed, ka vilu sus om.
Hubal vaihel ristitud rikta voib.

Uni om kaiked magedamb.
Unel pökud ed täuta.
Mitte om ösija, mugoine magaduz-ki.
Ösijad ed ota kerdale.
Magata om paremb kürziden söndad.
Magadajad ei pekskoi.
Uni ei muni.

Vähemb – kelel, enamb melel.
Ala openda kalad ujumaha.
Astud, ka sil’mäd avaida, a su saupta.
Ala nagra rahvast, ilo om ičelaiž kodiš.
Abuta mehele mäges, a lapsele künduses.
Sö muiktad, ka ed varaida huiktad.
Mahtad munid söda, ka mahta kanoid-ki sötta.
Ala mäne, kuna ei pida, ala ota midä ei tariž.
Toižid ala nagra.
Sö nagriž sügüzel, a ak pidä nores.
Ala nagra nagrišt, om ret’kad kodiš.
Ala liče nena verhaze töhö.
Kaiče nena sures pakaižes.
Neižne, gul’ai, da ala ičtaiž unohta.
Libu aigemba, dai mäned edemba.
Ku näged, ka ala küzu.
Vähemba näged i kuled, ka vähemban küzutaski.
Vähemb nähta, enamb tehta.
Ala hüppi edel, kuni oja ei tule.
Paremb om oja tugeta, mi jogi.
Ala openda, midä iče ed teda.
Opete hüväl radnikal.
Opete hüväle, ala pahale.
Min ostad, sen söd-ki.
Otad, ka ota.
Otte hüvin, ei linne jüged.
Hulas padaspäi kädel lihad ed veda.
Ei sa kaikile papin olda, pidab i ponomarin.
Paremb vaitti ištta, mi joudajad jauhta.
Ala pili part keskel, a pili röunas.
Meleta päl, ala perskel.
Homendeses päiv jätkta, ala ehtkoižes.
Radod ei ole – ka laps’ tege, hol’t ei ole – ka drug tege.
Ala rahvast hondosta.
Ala kitä iče ičtaiž, kitkähä rahvaz.
Mi – sinei, ka se i minei.
Ken svad’bas pajatab, se mehel voikuid laskeškandeb.
Kacud taivhaze, ka kand regen kukerdab.
Tunged – ka tunge, vedad – ka veda.
Min valad, sen jod-ki.
Ridle, hot’ torada, a verhaze ala tartu.
Abuta leta, ala abuta lasketada.
Ala pagiže, a tege.
Pidä käded kodiš.
Čapa, sö da anda meile.
Tege čoga tobjemb, a ma suremb.
Näged torokad, a merehe ajad.
Mahtad joda, mahta maksta-ki.
Kelel hot’ kut, a käzil ala koske.
Vähemb kelel, enamb melel.
Kus kibed, sigä käded, a kus armaz, sigä sil’mäd.
Ala kaiva kopad rahvahale, iče sinna putud.
Korvha ed pane, a suhu paned.
Kule korval, ala perskel.
Enamb kule, a vähemb sanu.
Vähemb kule, enamb teda.
Ala opete ühtel kädel kudomaha paidad.
Eci, kut leibäd ecid, ka löudad-ki.
Mahtad läžuda, mahta spravitadas-ki.
Mahtad vigan tehta, ka mahta oigetas-ki.
Kut mahtad, muga i ahtad.
Semendajad ala sa, a kegonpanii sa.
Kädes pidä, dai ala kirbota.
Hebon higoho da akan voikhu ala kacu.
Sö kromaine, ka linned priha čomaine.
Anda vald jaugad oigeta.
Min ecid, sen löudad-ki.
Ühtes bokaspäi ei vestkoi.
Üks’ jaug kävele, a toine varasta.
Ala keita edel, mi katl’an sad.
Mitte katuz (odjal) om, ka muga jaugad-ki oigenda.
Ed keita, ka ed sö-ki.
Kel’ čokki voilatkaižehe, paremb linneb eläda.
Ken min sanub, ka pidä kel’ sus.
Pidäd, ka pidä käzil, ala künambrusil.
Otajale üks’ grähk, a sanujale sada grähkäd.
Jänut ei midä jätta, langenut ei midä sortta.
Min kadotid, sen kokid-ki.
Ei küzugoi kuverdas tegid, a küzutas: ken tegi.
Küzuda – ei vargastada.
Lanktem, ka libum.
Hüvän teged – ka hüväl mušttas-ki.
Ole laskav, ka sinunke-ki lindas laskvad.
Lähted parembad ecmaha, ka ed löuda nimittušt.
Verhan vargastad, a ičeiž kadotad.
Veslas eläd – ala nagra, teravas astud – ala jokse.
Kaikiš löumemb (jügedamb) om eläda mehel, rauhid (vanhoid) sötta, enzne velg maksta da penid lapsid kazvatada.
Min ištutad, sen kaivad-ki.
Su avaida, ka taivhaspäi ei lankte.
Gräh suhu ei mäne, suspäi lähteb.
Pahas mehespäi pagene, hüväs pidelte.
Jokstes jänišad ed tabada.
Kaiked voikud ei sa voikta.
Svad’baha päliči dorogas ei mängoi, a nel’l’kümčihe nel’l’kümne virstad jaugai asttas.
Pästa Jumal paimeta verhid živatoid da kacta verhid lapsid.
Ühten taivhan al olem.
Val’l’asta hebo päspäi, ei perskespäi.
Kuverz’ sil’mihe tariž redud, severz’ verast otta voib.

Kodine ei ole korged, a armaz.
Emägata pert’ om sirot.
Kodimad ed unohta.
Kaikuččel linduižel – ičeze pezaine.
Ičeze čoga kaiken om lämemb.
Mecas oma mäthaižed, a kodiš saumaižed.
Kaikjal om hüvä, a kodiš paremb.
Kaikuččel linduižel om ičeze pezaine.
Ma om toine mam.
Ičein ma om manzikaine, a veraz ma om mustikaine.
Ičein ma om kal’hemb kuldad.
Ičeimoi mad oma armhembad, ičemoi mecad oma parembad.
Paha – da kodiš, a hüvä da verhiš.
Kaikuttušt ičeze kodimale vedäb.
Kodihine kromaine kal’hemb edahašt plotud.
Kuiv kromaine – koditomaine.
Ižandata pert’-ki om pal’l’az.
Veraz röun vanhtutab.
Kodin kohtha ka ei ole nikus paremb.
Ezmäine pert’ ei ole minun, a kaik toižed verhad.
Kodirandal ka eskai kažid oma čomarožaižed.
Kus roditoi, sigä i ristituks tegetoi.

Kezal jügedamba radad, tal’vel kebnemba eläd.
Niken ei sündu kirvez kädes.
Rad ei ole huiged.
Radmata deng pert’he ei tule.
Üks’ radab, ühesa kacuba.
Kenen jaug kopsab, sen su-ki näpsab.
Nitmata hein ei tule.
Den’gad ei olgoi babukad – tal’vel-ki kazvaba.
Magadajale kažile hir’ suhu ei tule.
Mitte radnik, mugoi om kirvez-ki.
Rada melel, ei kelel.
Rad ei lopte, teramba iče lopitoi.
Rad ei ole taivhal, a om mas.
Rad jo om kolijad rušitada.
Rad kitäb radnikad.
Rad mest ei riko.
Rad radon kükseb.
Ei rakoi vägel, a ratas melel.
Rad radon sijas, a sönd söndan sijas.
Rada, rada dai lopi.
Radad, ka rada, a ed, ka lähte.
Paremba radad, paremba eläd.
Radajale mehele rad löuduse kaiken.
Hüväl radnikal rad om meles, pahal radnikal magaduz keles.
Pahal radnikal hebo-ki radol nukkub.
Ku radoho tartuid, ala sanu, miše om jüged.
Radospäi meheks nimitadas, ei suriš sanoišpäi.
Kut radoid, mugoine i pauk.
Ken rahnob, se söb-ki.
Ken midä ehtib, se sidä rehkib.
En radaiži, da gor’a käskeb.
Kanz kadjoiš, a rad hardjoiš.
Miččed radod, mugomad sobad-ki.
Ken kezan magadab, se tal’vel joksendeb.
Sinä radod – sormel, a rad tungese kormal.
Edel ottas maksun, a rata unohtadas.
Radajan edes ei seiškoi.

Bohat kut tahtoib, a gol’l’ kut voib.
Ei ole se bohat, kudamb elon sab, a se, kudamb varjoičeb.
Gol’l’ penembaspäi andab, a bohat surespäi ei anda.
Kaikutte ičeze gomn’ale tapab.
Kodi – korbes, pert’ – pedajas, luzikad – luhtas.
Pakičijale kaik anttas.
Pal’l’az, ku kindaz.
Ei sa den’goid sandal sada, pidab pidändal pidäda.
Bohatale iknaspäi-ki tuleb, a gol’l’al ka uksespäi-ki lähteb.
Den’goid kuti kažil kündlid.
Den’gad rades tuldas, a vihel’dusel lähttas.
Pakičijan jäl’ghe ei mängoi.

Aig mest ei varasta.
Aig mäneb, kuti vezi jokseb.
Sinei om aigad heinäd toda, konz lehm om kolnu.
Päiv nägub nouzmaspäi.
Muštad päivän elädes.
Ken aigoiš libui – se söi-ki, a ken möhä libui – se luzikad noli.
Kaikele radole pidab aig, aigata päiväine-ki ei pašta.
Hätken tegi – ka hüvin, a pigai tegi – ka hubin.
Konz vezi persken alle tuleb, siloi i ujumaha.
Jäl’ges Iljanpäiväd ei nägu vauktad hebod päliči joges.
Blahoveššenjan linduine pezašt ei zavodi tehta.
Jäl’ghe lounad radnik-ki lebaidase.
Päiväd ei olgoi seglas.
Pit’käd oma nedaližed mänetada, pit’käd oma päiväižed varastada.
Il’l’anpäivän kegod ei pangoi.
Äipäiv sanui: minun täht soba hot’ kulu da puhtaz.
Stroičanpäiv sanui: a minun täht soba hot’ pautnasine da uz’.
Sobat nedalin skrobat’.
Elin päivän ehthasai.
Aigaližel linduižel nök om puhtaz.
Enččel solal ei jotanzoita.

Keza tal’veks radab, a tal’v kezaks.
Vihmub – ka ed kel’dä, i vihmda ed käske.
Sä heinäd paneb.
Kezal kaikutte kuzhaine pästab öks.
Kevädel – päiv, a sügüzel nedal’.
Midä kevädel semendad, sidä sügüzel rahnod.
Kevädel vihm kazvatab, sügüzel vihm kadotab.
Lunt pandes nägub, a heittes ei nägu.
Uz’ lumi tuli tošt otmaha.
Kus om lumi, sigä jäl’ged.
Päiv – kezahapäi, a sä tal’vhepäi.
Raštvad ajaba rachal – lihalač sel’gäs, maidlač kormas.
Sügüzel ö pimed, tal’vel päiv om must.
Vilu om tal’v, ka läm keza.
Tal’vedme nägub keza.
Vilu semnen kazvatab, a läm’ teran tegeb.
Döl döldab i jäl’ged katab.
Kurged lendaba, vilu linneb.
Keväzline jä manitab.
Ken kastab – se i kuivatab.
Udele kudmaižele uded säd-ki.
Miklanpei mäni, tal’v zavodiše.
Kuhl’az – pöudole, tohuz stolale.
Kuverz’ om vozid, ka severz’ i kezoid.
Üksjeižel tütrel om ühesa vävüd, a päiväl om ühesa säd.
Nügüd’ kaks’ hämärad oma ühtes.
Jevdokijoš lunt paneb koiran kortte, a ol’gut ei kata.
Sügüzel ahav puhub lämäks, a kevädel – viluks.
Meiden pertid sänke ei ridelkoi.

Leib om, ka näl’gäd ei ole.
Küläleibäd – kündusehesai.
Söm mehen kandišeb.
Karged nagriž ezmäižeks ei hapne.
Leib leibän kandab.
Tänambei sö hot’ härg, a homen möst tuleb näl’g.
Koumele keitäd, a nellänz’ om külläine.
Ei luzik söta.
Kaikuččes jauhospäi tauknad ei tule.
Lödas, ka paha om, a söttas, ka hüvä.
Kalliž om luzik sömäl.
Penehk om pada, da maged pirg.
Pajod ei sötkoi.
Repnikas ei ole sömäd, a nekrutas ei ole ženihod.
Sönd söndale kožub, a lönd löndale ei kožu.
Veraz liha kaiken om magedamb.
Vinas ei ole hüvüt.
Voi kalitoid ei pahenda.
Ahvenen pä – anopen long’, haugen pä – bobilin long’.
Ongitadud kalal da pakitud leibäl ed linne külläine.
Pimedas-ki siriči sus luzikad ed vedä.
Taiginleibäd söda, ei pöudmad joksta.
Sügüzline maid tariž oraižel söda, a ei luzikal särpta.
Verhas aitas om enamb leibäd.
Kalalonged oma kaidad, lihalonged oma libedad.
Kohtus ei nägu, midä oled sönu.
Leibäd sö, a kromaine jäta.
Midä söda, sidä stolale-ki toda.
Sö čomad lent i pidä čomad mel’t.
Ei ole leibäd – ka söd kalitoid, a ei ole sapkoid – ka paned villakod-ki.
Möhä tuled, ka lemusen särbäd, kala jo södud.
Tedaižin, miše maged om, kerdalaz söižin.
Näl’g linneb, leibäd muštled.
Sanaspäi leibäd ed pašta.
Ei ole sinun kaš, ka ei sinei söda-ki.
Ei ole void, ka mel’he rahtod-ki.
Vinad kaivospäi ei amundagoi.
Midä ei söda, ka stolale ei panda.
Jäl’gmäine lainduz om kaikid magedamb.
Kut škäkel’dän, muga i mäkel’dän.
Čomad – ei ole igäks, a magedad – ei ole kül’l’aks.
Leibkoriškoid söd, ka ukonke sel’gin magadašкandet.
Kelen pitte dorog.
Hän eläb ičeze leibil.
Kašan keitaškanded, ka void ala žal’l’oiče.
Söimoi – hot’ täi vacal riko.
Egläine ehtlong tämbäks ei kožu.
Emäg härkmes ümbri sötlese.

Koir ei opete ujumaha händad ligotamata.
Ei kukoi homendest to.
Löc libui hagole i meletab, miše taivhal om.
Koir koiran tedab.
Koir nutab, tulleine kandab.
Koir om harjenu kivilaudoid nolmaha, ka ei sa küksta.
Kaži pigai poigid tegeb, a hätken sogedad oma.
Koir ei pane pahaks, konz leibäl lödas.
Varaida sidä koirad, kudamb venub, a ei sidä, kudamb nutab.
Mustad koirad vauktaks ei voi pesta.
Tahtoi koir kürzad, a putui kunutad.
Kondi igäs ei peste, da kaik varaidaba.
Pöl’gästunu jäniš penzast varaidab.
Kana kakatab, munan toivotab.
Kana ei potkaida.
Haudui kana, tegihe kukoi.
Soged-ki kana pule putub.
Näl’ghižele kanale näguse kagr uniš.
Hebod taganaspäi, koirad edespäi, a ristitud kaikiš polišpäi tarbiž varaita.
Laškal hebol edahaks ed aja.
Hebo ičeze händale ei polge.
Kus hebo astui, ka kabjad tunduba.
Hir’ purnhu ei kole.
Kala vedeta ei voi eläda, a vezi kalata voib.
Huba kala verkoho putub, ka verkon-ki rebitab.
Kaži reged ei veda.
Kažile om ilo, a hirele voik.
Kažita ei voi olda – ika hired pän söba.
Säsk merehe ištuse, se-gi liža.
Ozaitelin varišaha, a putuin haragaha.
Variš kohtha lendab, a öks kodihe ei putle.
Ahvenel om ičeze vald ongehe tartta.
Kägi ei käsktes kukku, kukoi ei kuctes laulu.
Mitte om hebo, mugoi regi-ki.
Sur’ om kego, da hir’t ei peksa.
Verkoid möto i kala putub.
Pen’ koiraine igän om kužuine.
Koiran keles om nel’l’kümne spravitust.
Kaks’ kondjad ühtes haudas ei voigoi eläda.
Lehm om tanhal, ka söm-ki om stolal.
Lehmäl om keles maid.
Aigaline linduine nenaižen sel’gitab, a möhäine linduine völ suugaižed oigendeleb.
Mitte linduine, mugoine i pajoine.
Pahal lindul pajod-ki oma pahad.
Lind suugita ei lenda.
Länged sigale ei kožu.
Kaikuččel sigaižel om ičeze kärzaine.
Sorz meres om, i muna völ perskes.
Konz mechudele mända, siloi koir-ki sötta.
Kes rideltas, ka sen pertiš päliči harag ei lenda.
Variš varišale sil’mha ei kokaida.
Lambaz bäläidab, a kuluse bošakoks.
Hebod ei ole – ka ižandal päd ei ole, а lehmäd ei ole – ka emägal söda ei midä.
Ičein hebol keskel redud ei häkoi.
Koskhaine kucub heinäd tehmaha – vitakehid tagob.
Ičeiž koirad ed lai, ka verast varaida.
Ala pane kät händikahan hambhiže.
Usko kolijale händikahale.
Hebodme i korman heinäd andad.
Kü nägeb, no ei kule, a vaskič kuleb, no ei näge.
A ku nägižiba i kuližiba, ka nel’l’kümne kanzad värižižiba.
Kadoi, kut kana kapkehe.
Koiral om seičeme puheged keles.
Koiral oružj om kerdal.
Kacuin, kuti kukoi muglha.
Löc hüppähti kandole – ka ken hän om-ki: minä, vai en minä?
Ühtes küläspäi läksi täi, a toižehe tuli hebo.

Kirvheta ei sa haugoid čapta.
Tuhkaspäi jauhod ed tege.
Car’-ki kuldad ei sö.
Kaks’ carid ühthe lidnha ei mülügoi.
Ei ole küläd koiratomad, a mad mehetomad.
Härgäd katusele ed lenda.
Ala openda kozad luzikal sömha.
Päčid ei vargastagoi.
Kived dölol ei kanda.
Kirvez käzita ei čapa.
Seglas vet ei kandiškoi.
Kanad külläks ei sa sötta, a neidišt igäs ei sa sädatada.
Väges ed ota.
Päčita ei sa tal’ved eläda.
Vicoita aid ei sa tehta.
Koivuižehe kandoho kuzhaine ei kazva.
Hangol pil’ved ed tugeda.
Lämbitamata ei sa lämäd sada.
Štanoid päliči päs ed heita.
Puhudes tul’l’ašt ei tule, nevondas ei linne mel’t.
Käzita ei sa rata.
Pezmata lava puhthaks ei tehte.
Lind suugita ei lenda.
Savišt pöudod ei sa küntta.
Parzita ei sa pertid leta.
Äništ kirvhel ed täuta.
Pohjatont bučid ed täuta.

Ühtel sijal kivi-ki kazvahtub.
Kus oma marjad, ka sigä poimijad-ki oma.
Kut mecha kidastad, muga mec-ki vastustab.
Kaidaižil laudaižil algat mängoi kohtati.
Lämoiš läheli vered, ka poltab.
Kuna mäned, sigäpei tuled.
Mitte tanaz om, ka mugoine živat-ki.
Surele tele hein ei kazva.
Časun – da korjas, päivän – da rahvahas.
Iknan kohtas paremba vauktut nägub.
Tünän veden päl enamb murdoid om.

Ostaiži koir leibäd, da dengoid ei ole.
Pakaižes ed ištu reges.
Kenen tavar om, ka se arvon-ki tegeb.
Kenen koir om, ka sen pertin-ki varjoičeb.
Papile radod ei ole, ka vazoid ristib.
Joksmatoi oja hapneb.
Päivnouzm ei heita tullein puhundad, kuni ei vihmu; ak ei heita laindad, kuni ei itke.
Pu ei lankte ühtel painandal.
Tedaižin, kuna lankten, ka pölusen panižin.
Ken tirpab, se hätken eläb.
Tuskaha kivi-ki haugneb.
Aidatomha pöudho kaikutte živat tuleb.
Pit’käd päiväd radmata, pit’käd öd magadamata.
Tul’l’eižeta koivuine ei koverdelde.
Kenen om jablon’, ka se jablokad-ki söb.
Keitmižehe palad, ka hapamaidoho puhud.
Kohub kosk ei jädu, likkub kivi ei samlohtu.
Hüvä om pit’kän pinon edes puikoižid kerata.
Den’gha pap’-ki kargaidab.
Kut taljank vändab, muga kargnik-ki kargaidab.
Kel om sibitez, ka sil künded-ki oma.
Čud čudon ajab, jäl’ghe ühesa jokseb.

Pajatada – ei haugoid čapta.
Ühtele om čoma, a kahtele paremb.
Iče om kodiš, a havad lidnas.
Pent’ reigud ed kohenda, sur’ linneb – ka tacid.
Tedaižin, kus om hüvä, ka sinna mänižin-ki.
Süväs kaivos vezi ei lopte.
Pada katl’an laib, a iče-ki must om.
Kebnas tuli, ka kebnas mäni-ki.
Teravas sanutud, da ei teravas tehtud.
Toivoi toivotab, a Varoi varastab.
Ken toradab, se i holdub.
Torata da ridelta – nikonz ei voi ugodida.
Midä vätas, muga i kargaidad.
Kalad püdad, säskid keitäd.
Pästa kivi vedehe, jüged om sigäpäi vedäda.
Käbu kuzespäi edahaks ei lankte.
Kuivadme madme asttes jaugoid ed kasta.
Peksamoi, kut bes havados.
Poimin bolad, a tegihe mustikaižeks.
Mechapäi ei ajagoi lapsenkacujad ecmaha.
Ku muga oliži, ka künambrusel ristižimoi.
Kahten sil’män keskes nena vargastadas.
Veden taga mäned vet ecmähä.
Hot’ tegi, ka ei varzad tacind.
Kibule da völ pahk.
Pirzištade – dai pirg, virzištade – dai virz.
Ni tutul, ni vätul.
Ahthas voib eläda, abidos ei sa.
Koumehesai pap’ pajatab.
Hoikas jokseb – da sanktas lähteb.
Kuti padaha paik pandud.
Den’goil katust ed kata, katad den’goihe.

Kül’bet’ kebnendab mel’t.
Suril hilil om enamb lämäd.
Pit’k kokoraine om, a vardut lühüd.
Kol’cas ei ole lopud.
Kunutas om kaks’ agjad.
Sur’ luzik sun rebitab.
Kus länged oma, a kus pihthed.
Kus oma mäged, ka sigä orgod-ki.
Pajoiš ei ole pahut.
Vedes-se vezi.
Enzne vezi jo meres om.
Veraz veneh kaiken om täuz’, a ičeiž kaiken vajag.
Verhas venehes kala om järedemb.
Vargastai vargastab, ka seinäd jätab, a lämoi nimidä ei jäta.
Manitesel oma lühüdad jaugad.
Voikus ei ole ližad.
Spasibospäi balahonha hijamad ed omble.
Kida om pöl’gästusen vel’l’.
Pajos – tozi, a sarnoiš – kelastuz.
Koivuine om kandoine, ka koivuine i vezaine.
Pedai pit’k om, a oksad lühüdad.
Mecas pu-ki kuleb i nägeb.
Mitte kuz’ om, mugoi veza-ki.
Ei ole juretont pud.
Mitte om kandoine, ka mugoine vezaine-ki.
Lepaižes kandospäi lepaine barbaine-ki kazvab.
Ei ole kaik kuld, mi kuštab, ei ole kaik hobed, mi hoštab.
Raud ei pala lämoiš.
Den’gad den’goid ei olgoi magedamb.
Kuld redus-ki nägub.
Hubas ei ole hüväd.
Hüvä vest’ öhuden völ magadab, a huba pigai tuleb.
Huba not travib katl’an.
Velgal oma pit’käd jaugad.

Sur’ Voin toi äjad gor’ad kaikuččehe kanzaha.
No kaik edemba meišpäi oma ned opakad voded, kaik vähemba om nenid, ked muštaba voinan aigad.
Om kazvanu jo ni üks’ sugupol’v, kudamb tedab voinan polhe vaiše kirjoišpai, fil’moišpai, istorijan urokoišpai, nenišpai, ked mäniba läbi voinas.
I tämbei meiden päazj om kaita muštod neniš, ked vojuiba, miše mö eläižim mirus, a mugažo antta nenid tedoid toižile sugupol’vile ičemoi lapsiden, vunukoiden da pravunukoiden kal’t.
Nacein, ei ole vodes mugomad praznikad, konz lidnoiden da küliden irdoil keradase muga äi rahvast, kut Vägestusen päiväl.
Nece om tärged praznik kaikuččen kanzan täht.
Äjiš lidnoiš da küliš mäniba aigtegod, miččed oli omištadud Vägestusen päiväle.
Kacum, kut ned mäniba Kalages.
Semendkun 8.
päiväl Kalagen školas mäni praznikkoncert, mitte oli omištadud Vägestusen päiväle.
Koncertaha ühtniba pened lapsed päivkodišpäi, školan openikad da opendajad, a mugažo ”Pihläine”-vokal’grupp Kalagespäi.
Hö lugiba tetabiden runoilijoiden runoid voinan polhe, pajatiba pajoid, ozutiba kargmahtoid.
Praznikal sanutihe äi lämid sanoid meiden veteranoile: min’orale Anna Petrovna Gorbačovale i repressiruitud Jevgenii F’odorovič Kirilinale.
Mugažo adivoiden keskes oliba voinan lapsed: Nina Ivanovna Arestova, Lidia Konstantinovna Puzovikova, Valentina Sem’onovna Mironova, Lidia Konstantinovna Kirilina.
Kaik saiba lahjaks änikoid da georgijevskijan lentaižišpäi rindripkid, miččid tegiba lapsed ičeze käzil.
Zalas oli praznikaline i läm’ il’m.
Muga om harvoin, konz ühthe keradasoiš erazvuiččiden igiden ristitud, miše johtutada sidä jügedad voinan aigad, muštelta kolijoid saldatoid.
Naku jo nelländen kerdan Kalages mäneb ”Kolematoi rahvazjouk”-akcii.
Semendkun 9.
päiväl školanno kerazihe külänikad: voinan ühtnikoiden lapsed, vunukad, pravunukad, openikad i opendajad.
Külänikad astuiba školaspäi kul’turpertihesai pidädes kädes ičeze tatoiden, dedoiden, pradedoiden, baboiden fotokuvid – niiden, ked ühtniba Surehe Voinaha.
Kaikid tulijoid mitingale tervehtoitiba Kalagen administracijan pämez’ Natalja Silakova i školan pämez’ Svetlana Gotič.
Oli sanutud äi lämid sanoid veteranoile, voinan lapsile, kaikile külän eläjile.
Mitingan aigan openikad lugiba runoid, ”Pihläine”-hor pajati pajoid voinan polhe.
Jäl’ges oli änetomuden minut kolijoiden muštoks da änikoiden panend kaumoile.
Vägestusen päiv tob meiden südäimihe ozad, ilod, no sil-zo aigal gor’ad.
Muštkam igäks Sures Voinas, neniš, ked lahjoičiba meile mirud i mitte kalliž oli vägestusen arv.
Necidä ei sa unohtada!

Sulakun 17.
päiväl Vidlas oli tehtud radištund, kus päivänlistal oliba vepsläižiden problemad.
Ištundaha, miččen tegijan oli Leningradan oblastin ičeohjandusen da konfessionaližiden kosketusiden komitet, kuctihe mugažo Karjalan-ki ezitajid.
Neciš tarbiž ani spasiboita tegijoid, sikš ku necil hö ozutiba: problemad oma teravad, i hüvä om, konz paginaha ühtneb enamba rahvast, ken voib midä-se sanuda da ližata, kenel südäin kibištab vepsläižiš, kenel om äi ühthižid azjoid.
Karjalaspäi kuctihe kut rahvahaližen ministerstvan radnikoid (Andrei Manin, Ol’ga Sobolenko), muga i nenid, ked vepsläižiden oldes tegeba radod necil tel: kaikile tetab politikan tundii Zinaida Strogalščikova, kudamb äi vozid oli Vepsän kul’tursebran pämehen i mugažo nügüdläine Vepsän kul’tursebran pämez’ Natalja Silakova, kudamb ohjandab jo enamba vot Kalagen külänevondištod, Prionežjen municipaližen rajonan pämez’ Vadim Suharev, kudambale oma melentartušt vepsläižiden problemad, i minä, necen starinan tegii.
Sur’ mez’grupp oli Leningradan oblastišpäi, Podporožjen rajonaspäi da Leningradan oblastin vepsläižiden aktivistoišpäi (L.V.
Burak, V.V.
Mosihin, V.N.
Pol’ancev, A.V.
Kuznecov, N.M.
Koval’skaja, V.F.
Jetojev, G.N.
Polivanova, V.V.
Lodįgina, P.A.
Vasiljev i toižed).
Ištundan paginad oliba lujas teravad.
Nägui, miše kaikil sen ühtnikoil om ani tärktoid tedoid neniš problemoiš.
Podporožjen rajonan i Vidlan külän pämehed starinoičiba ičeze satusiš.
Ka, küliš om äi problemoid: kut tehta muga, miše kaikjal palaiži lämoi irdal, miše oližiba hüväd ted, miše käveližiba avtobusad (kut avaižihe, tozi sanuda, ni üks’ niišpäi ei ole heittud, i avtobusine ühtenzoituz radab).
Terav problem om siš, kut satta kolnuzid ristituid jäl’gmäižehe matkaha, kut sada kaik tarbhaižed bumagad, veda kollijan sinnä, kus tehtas hibjantarkištelend i m.e.
Nägub, miše valdkundaližed komitetad ei meletanugoi siš süväs, a ristitud tahoil ei voigoi pätta küzundoid, i midä heile tehta?
Ken abutab?
Äi spasiboid oli oigetud Leningradan oblastin ičeohjandusen da konfessionaližiden kosketusiden komitetale.
Tozi-ki nägub, miše komitet ühtneb äjihe necen külän problemoihe.
No päazjan oli se, miše Vidlaha stroidas uz’ Fol’klorkeskuz.
Ištundal ühtnikoile ozutadihe nece uz’ čoma pert’.
Se ei ole völ vaumiž lophusai, nügüd’ tehtas  südäinradoid, no se tozi-ki linneb ani čomakulu!
Linneb äi erazvuiččid kabinetoid: tätüižiden teatrale, käzitöiden radnikoile, karg- i pajoansamblile i m.e.
Kaikutte löudab sigä sijan, mitte hänele om mel’he.
Vedädas sigä lapsiden-ki täht mugoižid vepsän kel’minutoid.
Lapsed, heid necil aigal om enamba 20 last, pajataba, lugeba, kargaidaba, nägub, miše nece om heile mel’he.
Kaikutte lapsen kazvatai allekirjuti bumagan, miše hän ei ole vasthapäi, miše hänen laps’ oliži neciš gruppas.
Nägui, miše lapsile om ani me’lhe olda ühtes, kundelta ohjandajalpäi vepsläižid vaihid, sanelda niid vepsän kelel, pajatada i m.e.
Nece kaik om ”diki hüvä”, kut pagištas Ojatin kelel.
No midä tuleb edemba?
Kel’ om kadotadud školaspäi.
Nece om sur’ kaiken vepsän rahvahan kibu, sikš meil ei ole školid äi, kaikutte om lugetud!
A ved’ kahesakümne vot tagaze, konz ezmäižen kerdan vepsän kel’ tuli školihe, ka siloi Leningradan oblast’ oli ezmäižel sijal, se ohjanzi necidä radod, vepsän kel’ oli äjiš Leningradan oblastin vepsläižiš školiš, kus eläba vepsläižed!
Ka i necen, toižen, keskustan vepsän kel’ oli Kurban, Vil’hälan, Järviden školiš.
A nügüd’ nenid školid-ki ei ole (tedan, miše vaiše Kurbal völ midä-se lämšub vähäšt školas).
Vidlas oli tehtud ani mugoine klass, kus oliba vepsänkeližed lapsed.
Iče školan pämez’ Viktor Petrovič Jeršov-ki vedi vepsän kelen urokoid, oleskeli vepsän kelen kursil Karjalas.
Oli äi mugoižid toivoid-nadejoid!
A konz ei ole školas vepsän kel’t, ka ei kazva intelligencii-ki mugoine, kenele mel’he om sirtta edemba meiden azjoid.
Ka, minä el’gendan, fol’klorine element om tarbhaine azj, nece om ühtes kelenke ani kul’turan päpala, no se ei kaiče kel’t!
Hot’ midä taht tege!
A ved’ necen udessündutandan keskustan Ojatin randal oli tehtud äi tarbhaižid töid.
Necen sijan vepsän kel’ oli mugoižel korktudel i ezmäi kaiked sid’ oliba parahimad fol’kloran tundijad: Serafima Nikitična Samakova, Marfa Zaharjevna Mikšina, Pelageja Stepanovna Fadejeva, Darja Viktorovna Iševskaja, Marfa Ksenofontovna Jeršova, Maria Aleksejevana Abramova i äi toižid.
Ned kaičeba meile vepsän kelen fol’klorižid tekstoid, miččid Karjalan kel’institutan radnikad kirjutiba äjan plönkoile, paniba kirjoihe, kirjutiba tedotöid.
Se andoi sünduda ezmäi kaiked parahimile vepsläižile kirjutajile, kudambad rodihe sid’: Nikolai Abramov, Viktor Jeršov, Valentina Lebedeva, Gul’a Polivanova.
Heiden nimed oma tutabad vepsläižiden keskes.
Ka i völ kerdan tahtoižin pakita Podporožjen valdmehid: Nikolai Abramovan runod – nece ei ole päazj i panend vaiše Ladvan vai Vidlan külän röunaha.
Hänen čomad runod – nece om vepsän rahvahan panend Venäman literaturaha.
Hän ozuti vepsän kelen čomut, avaiži kaikile vepsän kelen peitfilosofijad.
Hän iče kändi-ki ani surel mahtol ičeze runoid venäks.
I hänel oli ani ahtaz sido Podporožjen bibliotekanke.
Minä olin voz’ tagaze bibliotekas ezmäižel konferencijal, miččel oli Nikolai Abramovan nimi, i nägin, kut hoštiba lapsil da norištol sil’mäd, konz hö lugiba Nikolajan runoid, starinoičiba hänen elos.
Se konferencii tozi oli melentartušt kaikile, sured spasibod bibliotekan radnikoile, bibliotekan zalas ei olend ni üht joudajad sijašt!
Minä olen korktad mel’t, miše meil, Karjalas el’gendaba Nikolai Abramovan runoiden znamoičendad ühthižes Venäman literaturan horas, i meil Nikolai sai korktan nimen – Karjalan rahvahaline kirjutai.
Toivon, mise hänen kodimal-ki sidä el’getas da korktas arvostadas.
I nügüd’, konz kel’t ei ole školas, ken lugeškab vepsän kelel sidä, midä om tehtud?
Kenen täht meiden dedoid da baboid kaičiba muštos nenid čomakuluid fol’kloran sarnoid, pajoid, častuškoid, sanoid da vaihid?!
Ištundal oli sanutud: vaiše siloi, konz ristit om külläine, hän lähteb midäse lugemaha, vai kundelmaha, vai kacmaha.
A omik muga?
A minä-ka erašti tühjal-ki vacal midä-ni surel tahtol kundližin, da unohtaižin, miše sömän taht om, ved’ pagin om minun kodiman kelen polhe.
Midä voib olda pühemb?
Kaikele om ičeze aig!
A meiden aig – udessündutada vepsän kel’t, miččen pohjal mö olem vepsläižed, – om žal’, no mäneb meiš siriči.
I ku mö em tabakoi kel’t händan agjaižes – ka se pagenebki.
Rebineb meil sido meiden juridenke.
Ristit jurita – om kuti turui rujoheinän klak, sidä kandišeb madme.
Minä, ozutesikš, olen ani korktad mel’t, miše olen vepsläine, pagižen ičein kelel, i voin vahvištada – minä en kodotand sidod meiden tatoidenke da mamoidenke!
I ku kaikutte dumaiškandeb necen polhe i andab sihe pozitivižen vastusen, vaiše siloi kelel linneb tulii aig.

Sulakun 19.
päiväl Petroskoin universitetas Baltianmeren-suomalaižiden keliden kafedral avaiži ičeze uksed etnopert’.
Nece projekt vaumitihe jo amu.
Etnopert’ om Universitetan projektan pala.
Necen projektan nimi om ”Etnokul’turine baltianmerensuomalaine mozaik”.
Völ Etnopert’-projekt sai tugen Suomen ”Karjalan sivistysseura”-sebraspäi.
Konz-se etnopert’ oli universitetan openduzhonusen, no sid’ kafedran opendajiden da openikoiden abul se tegihe todesižeks küläpertikš, kus om jumalan čoga, erazvuiččid astjoid, vanhoid radon da elon kaluid, eskai sur’ vauged pertin emäg – päč.
Etnopert’ om Karjalan rahvahiden keliden, kul’turiden da veroiden kodi.
Nece pert’ om lujas kodikaz.
Jo pigai täs tehtas rahvahiden keliden da veroiden openduzčasuid da seminaroid.
Mugoižes il’mas om kebn opetas.
Mugažo neciš honuses üläopenikoil linneb voimuz kundelta erazvuiččiden kul’tursebroiden ühtnikoiden da kafedran pästnikoiden ezitusid, ühtneda mastar’-klassoihe da muite keratas ühthe, miše kosketadas.
Ezmäižin pertin adivoin oliba Petroskoin universitetan pämez’ Anatolii Voronin, opendusen varapämez’ Konstantin Tarasov, tedon varapämez’ Vladimir S’un’ov da rahvazkeskeižiden azjoiden varapämez’ Marina Gvozdeva.
Heid adivoičetadihe karjalaižiden veroiden mödhe – külläks jottihe čajul kalitkoidenke da pirgoidenke.
Adivoile tuli mel’he nece čajunjomine, hö eskai ei varastanugoi, miše vastuz linneb mugoižen lämän.
Kut sanui iče universitetan pämez’, hän ei varastand, miše nece pert’ linneb mugoižen todesižen da siš linneb muga äi armastust kodimaha da kodikelehe.
Anatolii Voronin sanui völ, miše hänele om lujas mel’he, miše etnopertiš om mugoine baltianmerensuomalaižen kul’turan heng da il’m.
Hän toivoti kehitoittas edemba-ki, miše kaiken nece pert’ oliži kodikahan da adivoičetajan.
Anatolii Viktorovič rohktas sanui, miše tägä kaiken linneb melentartušt kut üläopenikoile, muga opendajile da openikoile-ki.
Vastsiba adivoid Baltianmeren-suomalaižiden keliden kafedran pämez’ Tatjana Paškova, suomalaiž-ugrilaižen školan poimetižopendai Natalja Okuneva.
Natalja tuli vastusele ičeze openikanke, kudamban päl oli karjalaine rahvahaline sädo.
Hö ozutiba ičeze mahtoid da sanuiba, miše kaiken oma vaumhed abutada kafedrale da etnopertile.
Svetlana Korobeinikova, suomen kelen kafedran opendai, vaumiči adivoiden täht melentartuižid karjalaižid ozoitesid.
Tatjana Vladimirovna starinoiči etnopertin vaumičendas, siš, kut kaik kafedran radnikad da üläopenikad eciba vanhoid kaluid ičeze baboiden kodipertiš da toiba niid kafedrale, kut eciba raha-abud da siš, kut nece projekt om tärged.
Tatjana Paškova sanui, miše sil hän tahtoi ozutada kaikile, a ezmäi kaiked lapsile, miše rahvahiden keled da kul’turad, niiden kaičend da opendamine oma lujas tarbhaižed da popul’arižed nügüd’.
No kaikid tärktemb om se, miše norištol oliži taht da melentartuz’ opeta kodikelid, kaita da kehitoitta ičeze ezitatoiden kul’turad da veroid.
Om hüvä, konz muga kaitas rahvahan kul’turad.
Toivotam kafedrale da etnopertile äi üläopenikoid da adivoid, uzid satusid da jogapäiväšt kehitoitust.

Sulakun lopus Karjalan Rahvahaližes kirjištos mäni XVIII ”Karjalan Voden kirj”-konkurs.
Kuverz’-se kud žurijouk tundištihe kirjoihe, miččed läksiba eloho muloi.
Konkursal oli ezitadud läz 400 kirjad.
Parahimid kirjoid valitihe erazvuiččiš nominacijoiš: ”Parahim kirj karjalan, vepsän vai suomen kelel”, ”Paremba kaikid čomenzoittud kirj”, ”Parahim kirj lapsile da norile”, ”Parahim openduzkirj”, ”Parahim kirj čomaliteraturas”.
Kirj, mitte sai äjak-se premijoid erazvuiččiš nominacijoiš, tegihe konkursan vägestajaks.
Kaik konkursale oigetud kirjad oli ezitadud kirjišton ozutelusel, kus kaikutte tahtnik voi kacta niid, pidäda kädes da lehtelda.
Mugažo lugijad voiba valita kirjan, mitte heile oli mel’he enamba kaikid.
Nece kirj vägesti nominacijas ”Lugijan valičuz”.
Eriži ozutelusen stendal oli literatur, mitte paindas ”Periodika”-paindištos.
Neniden kirjoiden keskes oliba ”Pagižem vepsäks”-openduzkirj (N.Petrova da J.Haritonova), ”Holetoi aig”-lugendkirj (G.
Baburova), ”Itti-totti”-runokogomuz lapsile (O.
Žukova), ”Meceläjiden polhe”-kirj pičuižile lapsile (V.
Rogozina) da mugažo ”Verez tullei”-al’manah.
Ühtniba konkursaha toižed-ki kirjad, miččed om omištadud vepsän kul’turale da tradicijoile, no ned om kirjutadud venän kelel.
Niiden lugus om Z.
Strogalščikovan ”Вепсы в этнокультурном пространстве Европейского Севера”, miččes starinoitas vepsläižiden ühtnendas Venäman valdkundan tegemižehe.
Oli ozutelusel toine-ki melentartuine kirj ”Пименовы: династия предпринимателей, благотворителей, общественных деятелей”, mitte starinoičeb tetabas vepsläižes dinastijas Änižröunaspäi.
Vepsläižiden kirjoiden keskes nomenantaks ”Parahim kirj karjalan, vepsän vai suomen kelel”- da ”Parahim kirj lapsile da norile”-nominacijoiš tegihe ”Ittitotti”.
Parahiman Karjalan Voden kirjan oli nimitadud ”Pajun taimen”-sarnoiden kogomuz, mitte oli paindud ”Periodikas” da miččes oli jo kirjutez ”Kodima”-lehteses.
Ozatelem vägestajid da toivotam niiden avtoroile satusid tulijas aigas.

Semendkun 2.-5.
päivil Suomes mäni seminar aspirantoiden da noriden tedomehiden täht.
Seminar vedetihe läz Helsinki-lidnad, Kirkonummi-alovehen Nuuksio-londuzpuištos.
Seminaraha ühtniba nored aspirantad da doktorantad, kudambad oppiba suomalaiž-ugrilaižid kelid, rahvahid da literaturad.
Seminaran tegijan oli Suomen openduzohjanduz (CIMO).
Nece organizacii abutab toižiden maiden ristituile da universitetoile suomen kelen opendamižes: andab aburahad openduzprojektoile, tegeb erazvuiččid vajehtuzprogrammoid da seminaroid.
Baltianmerensuomalaižiden keliden kafedr jo amu radab ühtes senke.
CIMO kaiken oigendab opendajid Suomespäi radmaha kafedrale.
Seminaran pätegendan oli tugeta norid tedomehid da heiden töid, a mugažo vahvištoitta kosketusid erazvuiččiden maiden tedomehiden keskes.
Vedäjin oliba Helsinkin universitetan professor Riho Grünthal da Turkun universitetan tedodoktor Viola Čapkova.
Seminarale tuli 13 ühtnikad erazvuiččiš mirun tahoišpäi: Venämalpäi, Ispaniaspäi, Italiaspäi, Serbiaspäi, Čehiaspäi, Germaniaspäi da eskai Kitajaspäiki.
Kaik hö oppiba suomen kel’t vai suomen literaturad.
Karjalad ezitiba Petroskoin universitetan karjalan kelen opendai Anastasija Afanasjeva, vepsän kelen opendai Maria Košeleva da suomen literaturan opendai Maria Kazakova.
Hö oma Petroskoin universitetan da Karjalan istorijan da literaturan institutan aspirantad, kudambad oppiba karjalan da vepsän kelid da karjalašt literaturad.
Seminaran rad oli melentartuine da tarbhaine.
Sil oliba lekcijad da praktikrad.
Lekcijoil seminaran vedäjad starinoičiba äikeližuden polhe da literaturan kändmižen polhe.
Hö openzihe, kut tarbiž oikti kirjutada tedotön planad, miše kebnemb oliži starinoita sen polhe.
Mugažo hö openzihe kirjutamha tezisoid konferencijan täht.
Nece mülüi seminaran praktikradoho.
Ühtnikad jagoihe kahthe gruppaha: literaturgrupp da kel’grupp.
Literaturgruppas oliba ned, kudambad oppiba suomalašt literaturad.
Äi heišpäi kändaba ičeze man literaturad suomen kel’he vai vastkarin.
Toižed muite oppiba suomalaižiden kirjutajiden da runoilijoiden töid.
Literaturgruppan ohjandajan oli Viola Čapkova.
Hän om hüvä literaturan tundi.
Kel’gruppan ohjandajan oli tetab suomalaižugrilaižiden keliden tundii Riho Grünthal.
Kel’gruppaha mülüiba ned ristitud, kudambiden tedoradod oma suomalaiž-ugrilaižiden keliden grammatikas da toponimikas.
Ühtnikad tarkašti kundliba toine tošt, eciba ühtejiččid azjoid toižiden tegendoiš.
Praktikradon aigan ühtnikad pagižiba ičeze töiš, tegiba küzundoid toine toižele, saiba uzid idejoid, kundliba ohjandajiden nevondoid.
Tarbiž sanuda, miše jogahižel ühtnikal oli voimuz eriži pagišta ohjandajanke da sada hüvid nevondoid radon täht.
Völ ühten melentartuižen azjan oli se, miše seminarale adivoihe tuli koume Suomen universitetoiden nor’t doktorantad, kudambad starnoičiba ičeze tedotöiš da jagoihe ičeze mahtištol.
Kaik ühtnikad hüvin sebrastuiba toine toiženke, tedištiba uzid azjoid.
Ristitud kogonaižes miruspäi tuliba penile Suomen male da tundištihe sen kul’turaha.
Heiden rad mäni suomen kelel, hö pagižiba toine toiženke vaiše suomeks da mänetiba joudajad aigad, kut todesižed suomalaižed.
Ehtoidme hö vändiba suomalaižehe mölkkü-vändoho, mitte om pojav karjalaižehe kyykkävändoho, da kävuiba saunaha.
Seminar oli tarbhaižen noriden tedomehiden täht.
Se abuti ühtnikoile löuta üks’hengid kaikes miruspäi, tehta küzundoid tedajile professorile da el’geta, miše hö ei olgoi üks’näižed ičeze rados da valičuses.

Keväz’ om armaz openikoiden aig.
Ved’ urokad školas lopisoiš, pigai tuleb keza, pästusiden holetoi aig.
Lopihe vepsläižen Paginkluban-ki openduzvoz’.
Midä tegi Paginklub täl vodel?
Muštelkam nügüd’!
Kut aigemba-ki vepsän Paginkluban vastusid tehtihe ühten kerdan nedališ, nellänz’päivän, Karjalan Kul’turkeskusen vepsläižes honuses.
Koume nedalid ühtes kus vedetas vepsän kelen kursid, a jäl’gmäižen kun nel’l’änzpäivän vedetas vepsläižid besedoid – paginklub.
Vepsän kelen kursile kuctas kaikid tahtnikoid pagižmaha vepsän kelel.
Kursiš ei tarbiž maksta, ned oma maksutomad.
Kaikutte uz’ openik vastatas ihastusel, ei ole tärged, äjak vot om openikale da miččed vepsän kelen tedod hänel oma.
Paginkluban vastusile tuleba ned, ked tahtoiba pagišta vepsän kelel, tedištada jäl’gmäižid uzištoid da muite lodaita sebranikoidenke.
Vepsän kelen kursil täl vodel openikad tedištiba uzid sanoid, grammatikan sändoid.
Opendusen täht ottihe lugemaha erazvuiččid tekstoid – sarnoid, starinoid, lugendlehtesen kirjutesid.
Openikad mugažo tegiba harjoitusid udes vepsän kelen radlehtikospäi.
Se oli paindud männudel vodel i tehtud kuti ližalehtik openduzkirjaha.
Tägä om 16 palašt, miččed tundištoitaba openikoid uzihe sanoihe erazvuiččil temoil: tundmuz, kanz, mez’, voz’aigad, živatad i muga edemba.
Sid’-žo sel’genzoittas grammatikan sändoid.
Kursil mugažo kactihe vepsän kelen videourokoid, miččed hüvin abutaba kelen opendamižes.
Pidab homaita, miše kaikuččel openikal om ičeze satusid.
Ken-se zavodi kirjutada vepsän kelel, ken-se lugeb jo jügedoid, pit’kid tekstoid, ken-se zavodi pagišta kelel paremba.
Om-ki midä muštelta Paginkluban polhe.
Täl vodel oli äi melentartuižid vastusid.
Ozutesikš, oli vastuz meiden italialaižen sebranikanke – Laura Siraguzanke.
Hän oli Petroskoiš läz nedalid da oli Paginkluban adivoiš-ki.
Laura starinoiči ičeze kodiman polhe, ičeze lidnan istorijad da ozuti vepsläižile fotokuvid.
Hänele anttihe küzundoid da sadihe  elentartuižid vastusid niihe.
Eht oli täuz’ ilod, nagrandad, muhud, hüvid melid.
Täl vodel Paginkluban vastusil äjan pagištihe runotusen temoihe.
Muga mušteltihe Anatolii Petuhovad, Nikolai Abramovad, Alevtina Andrejevad, Jakko Rugojevad, Mihail Bašninad.
Lugetihe runoilijoiden runoid, kätihe kirjutajiden starinoid, kactihe heiden polhe fil’moid da muite starinoitihe ičeze muštlotesid neniden tutabiden ristituiden polhe.
Oli toižid-ki pagintemoid: enččed vepsän rahvahan radod, enččed praznikad, Šoutjärven etnografine muzei...
Paginklubas praznuitihe openikoiden jubilejoid da sündundpäivid da kaik toižid voden praznikoid.
Aktivistad pirdiba praznikoikš seinlehtesid, kuna paniba fotoid, kirjutiba runoid da ozatelendsanoid.
Paginkluban uded vastused nügüd’ linneba sügüzel redukus.
Vepsän kelen kursad mugažo jatktasoiš sil-žo aigal.
Tulgat vepsän klubaha!

Mö olem sündnuded da kaznuded tünäs aigas.
Mö em kundelnugoi sirenoid, bombiden judud, pul’kviheldust, mö em tekoi, mi om todesine pakaine da näl’g...
Meile om jüged uskta, miše ristitun elo voib katketa ühtes kuros.
Sur’ Voin om jänu istorijaha.
No nece istorii om lujas tärged meiden täht.
Rahvahale ei sa unohtada kaikuččen saldatan sur’t tegod.
Meiden velg om kaita mušt necen aigan polhe.
75 vot tagaze, 16.
päiväl keväz’kud tahos, mitte ei ole edahan Šoutjärv’-küläspäi koli razvedčikoiden grupp.
Sidä ohjanzi vanhemb leitenant Boris Nikolajevič Annenskii.
Boris Annenskii sündui Ukrainan SSR Novoukrainsk-lidnaha.
Školan jäl’ges hän päzui opendamhas agrotehnikumaha i tahtoi rata man elomištos kaiken ičeze elon.
No hänel oli ani toine elo-oza.
1930.-vozil ühtes sebranikanke Aleksei Popovkinanke hän tuli Leningradaha.
Hö molembad sdaiba ekzamenad i tegihe Nekrasovan nimel Pedagogižen tehnikuman openikoikš.
Vodel 1935 Boris Nikolajevič lopi tehnikuman i tegihe Pavlovsk-lidnan laps’kodiš № 33 pämeheks.
Sigä hän radoi ičeze akanke kaks’ vot, a jäl’ges hänele anttihe toine rad – hän oli matematikan openopendajan da openduzohjandajan školas №2.
Siloi hän möst openzihe, sai korktad opendust Pedagogižes institutas Gercinan nimel.
Sil aigal hän tegi-ki sur’t kundališt radod.
Aigad lebule da kanzale oli lujas vähän.
Boris Annenskijan tütär Marksina johtuteli: ”Mamoi da tatoi kogonaižid päivid oliba školiš, mö vastsimoiš heidenke vaiše ehtal.
Kezal hö möst ei lebaidanus – radoiba pionerlageriš vai sijaližes laps’kodiš”.
Boris Annenskijan sebranik johtuteli: ”Minä olen Borisan velgnik!
Hän kucui mindai opendamhas tehnikumaha da oigenzi radole ”jügedoiden vajehtuzigäižiden lapsidenke”.
Hän kaiken tahtoi abutada ristituile.
Tahtoi, miše hö oližiba ozakahad.
Hän oli korged kazvol, vägekaz, hüvä ristit.
Hän lujas navedi lapsid, mäneti heidenke äjan aigad.
Mugoižen hän jäi äjiden ristituiden muštho”.
Marksina Borisovna Annenskija johtuteli: ”Muštan, kut tatoi kacui openikoiden lehtikoid, muštan händast lagerin suimal, muštan, kut hän vändi lapsidenke voinha”.
Konz zavodihe voin, Boris Nikolajevič tahtoi putta frontale, i hän oli ottud armijaha.
Vodel 1941 heinkun lopus hän sai kirjeižen ičeze akalpäi: ”Jura om kolnu, ecin neičukaižid”.
Boris Nikolajevič pakiči oigeta ičtaze partizanoiden joukuhu.
Elokun keskes jouk tuli Kingisepan rajonaha, kus kerazi tedoid siš, kut vihanikad sirdihe Leningradan polehe.
Boris Nikolajevičan voinsebranikad johtuteliba, miše hän oli rohktan mužikan, oli hüvän ozutesen kaikile.
Vodel 1941 sügüzel germanialaižed zavodiba ecta da koletada partizanoid.
Siloi joukun äjad partizanad oli riktud.
Joukun ohjandai tegi oiktan pätusen – lähtta frontalpäi.
Pimedoil sügüz’ehtoil mecoidme da soidme partizanoiden jouk mäni kodihe.
Matk oli pit’kän – 500 kilometrad.
Partizanad oliba väznuded, näl’ghižed, rebitadud sobiš.
Joukus oli amptud da läžujid ristituid.
Vodel 1941 tal’vkun lopus partizanoiden jouk läksi frontalpäi da tuli partizanoiden bazale – Volhov-lidnan taga.
Boris Nikolajevič kirjuti ičeze akale Revekka Solomonovnale: ”Minä aznoičen nenile, ked rikoiba minun poigan i toiba muga äjan gor’ad”.
Revekka Solomonovna kirjuti möhemba: ”Boris Nikolajevič oli hüvän mužikan, todesižen kodiman patriotan, lujas armasti lapsid”.
Gospitalin jäl’ghe Boris Nikolajevičale anttihe noremban leitenantan zvanijan, händast oigetihe Seičemendehe armijaha ohjandamaha snaiperoid.
Vodel 1942 kezan lopus hän pördihe partizanoiden joukuhu, miččes tegihe pämeheks.
Jouk radoi Karjalan mecoiš.
Vodel 1943 tal’vel suomalaižed zavodiba ecta partizanoid.
Päivil mecoiden al lendli samol’ot, eci suksiden jäl’gid, pažagiden savud.
Mecoidme käveliba saldatad.
Partizanoiden grupp oli löutud Uhtjärv’-külänno.
Vodel 1943 keväz’kun 14.
päiväl jouk oli ümbärtadud, zavodihe boi.
Boris Nikolajevič vedi ičeze joukun frontan röunahasai, hän toivoi lähtta tagamale.
Suomalaižed saldatad sabuteliba partizanoid.
Boris Nikolajevič vei ičeze joukun Änižele, hän tahtoi lähtta järven jädme Piterin agjan Voznesenjen rajonaha.
Šokšunno vihanikad möst sabutiba partizanoid, zavodihe boi...
Eläbid jäi kuz’ mest.
Hö tönduiba matkaha järven jädme.
Koumes kilometras Šoutjärvespäi partizanoid möst sabutiba suomalaižed.
Möst zavodihe boi...
Partizanad vojuiba jäl’gmeižehe hengitusehesai, no väged ei olnugoi ühteiččed.
Koliba feršal As’a Sadkova, radist Pavel Ginejko, Mihail Gurov da Boris Annenskii.
Süvid čapatesid saiba Ivan Jusov da Aleksei Hrustal’ov, heid ottihe plenaha.
Hö jäiba eläbikš.
Riktud partizanad tactihe granitan karjeraha läz Šoutjärved.
Tägälaižed kalanikad löuziba partizanoiden hibjad, no suomalaižed okkupantad kel’diba panda partizanoid maha.
Siloi ristitud peitoiči toskeliba mad karjeraha i putkotiba mal kolijoid.
Šoutjärven eläi Ivan Mihailovič Inin tegi puihe vestatesid sen täht, miše muštta, kus om pandud maha partizanad.
Kanzad da läheližed ei tednugoi heiden polhe nimidä 25 vot.
Vodel 1970 partizanoiden rungod oli pandud maha Šoutjärves.
Kolijad saldatad oli arvostadud medalil  rohktudes.
Muštkam igän kodiman kaičijoid!

Sulakun 26.-30.
päivil Vepsän rahvahan hor oli Minskas, Belorussian pälidnas.
Karjalaspäi tuli sur’ jouk, läz 30 mest.
Kerazihe ühthe kaik Karjalan rahvahaližiden kul’turiden keskusen sebrad.
Mö ozutim ”Karjalan frontan runod”-programman.
Koncertan aigan mö pajatim pajoid, lugim runoid, kargeižim.
Neciš ezitusespäi voi tedištada 1941.-1945.-voziden voinan aigas Karjalan mal.
Vaise partizanoiden joukud oli 20, niiš oli 5000 partizanad, enamba 30 rahvahut.
Koume mest ”Pitarica”-joukuspäi ozutadihe, kut voinan aigan kodiš varastadihe kirjeižen frontaspäi.
Meles tämbei-ki om starin lapsiden polhe voinan aigan, miččed hiil old’he vändod da völ pajo ”Voinan lapsed”, miččen pajat’ Valentina Moisejeva.
Meles om, konz mänob düged aig, kut voin, pajo da karg abutadaze eläda.
Sikš neciš programmas oli äi pajoid da karguid.
Čomin kargeiži ”Karjala”-jouk, Vepsän rahvahan hor pajati äi pajod.
Belorussias mö andeim kaks’ koncertad: ezmeine mäni Minskas Moskvan pertiš, toine – Senica-lidnas läz Minskad kul’turkeskuses.
Ezmeižen koncertan kundeltihe veteranad, toižen – openikad.
Mel’t möto om se, mise mušt voinan aigas Belorussias eläb.
Nece matk däi meiden muštho.
Ezmäks sanun, mise necil aigal sulakun lopus Belorussias om d’o lujas čoma, läm’, londuz heraštub: nor’ vihand hein, vauktad da pakuižed änikod ihastoitaze sil’mäd, keväz’line päiväine lämbitab.
Minsk om puhtaz da čoma lidn.
Mel’he tuli belorussian kel’ da iče rahvaz.
Lämin miid vasttihe, magukahašti söttihe.
Meletan, kut minai, muga toižilki om taht möst tulda Minskaha.

Mirus om äi hüvid ristituid.
No kaiken-se parahim ristit minun elos om mam Ol’ga Jevgenjevna Mironova.
Händast äjad tedaba i oma sidä mel’t, miše mugomad sanad kut hüvüz’, radonnavedind, toziavoimuz’, vastusenpidänd – lujas kožuba hänehe.
Kaiken elon hän holdub meiš – lapsiš, nügüd’ vunukoiš-ki, andab meile ičeze armastust i lämäd, abutab sanal i azjal, ei meletedes ičesaze.
Ei ole mugomid sanoid, miše sanuda, kut mö armastam händast.
Mamoi om sündunu vodel 1963 čomaha vepsläižehe külähä, mitte seižub Änižen randal – Kalagehe.
Hänen mam Jevgenija Ivanovna Fotejeva radoi počtal.
Nügüd’ om pensijal.
Hänen tat Jevgenii Pavlovič radoi šof’oran krazal.
Laps’aigaspäi hänen vanhembad openziba händast navedimha rata, abutamha toižile ristituile.
Lapsen hän abuti mamale pertid möto, rosanikal, käveli heinäntegole.
Kut sanub minun Žen’a-baboi, hän oli kundlijan lapsen.
Kalages mäni maman laps’aig.
Täs hän lopi kahesa klassad, a vanhembiš klassoiš openzihe Šoutjärven školas.
Hän kaiken openzihe lujas hüvin.
Jäl’ges školad hän mäni opendamhas Pedagogižehe institutha verhiden keliden fakul’tetale.
Kaikuččile lebupäivile hän tuleskeli kodihe vanhembidennoks.
Vodel 1985 mamoi lopi institutan i pördihe ičeze kodikülähä Kalagehe, kus radaškanzi školas anglian kelen opendajan.
80.-vozil zavodihe vepsän kelen da vepsän rahvahan kul’turan udessündutamine.
Školiš zavottihe opeta lapsid vepsän kel’he.
Mamale, kut hüväle vepsän kelen tundijale, anttihe opeta lapsid vepsän-ki kel’he.
Hän oli ezmäižen vepsän kelen opendajan Kalagen školas.
Mam radab opendajan jo 33 vot, niišpäi vepsän kelen opendajan – 26 vot.
Äi vot hän opendab lapsid vepsän kel’he, vaumičeb heid vepsän kelen olimpiadoihe, praznikoihe, festivalihe, konferencijoihe, miččed om sidotud vepsän rahvahan istorijaha da kul’turaha.
Lapsed saba lahjsijoid, diplomid, kitändkirjeižid.
Hän paksus ajeleb ühtes lapsidenke muzejaha, kezal abutab etnolagerin rados.
Minä nägen äjak väged, aigad, tirpandad mamoi andab ičeze azjaha, miččele omišti ičeze elon.
Hän andab radoho kaiken hengen, tahtoib, miše lapsil oližiba hüväd tedod, naprib tehta melentartuižid urokoid, miše mel’dütoitta openikoid.
Lapsed lujas navediba i arvostaba händast.
Äivoččes rados i sures panendas vepsän kul’turan kehitoitandas da kaičendas mam sai ”За верность Северу”-medalin.
Mamoi om aktivine naine, ei voi ištta radota.
Kalages hän eläb ičeze pertiš, radod kaiken om äi.
Maman ezmäine abunik om hänen mužik Aleksandr.
Minai da sizarel oma jo ičemoi kanzad.
Nügüd’ mamal da tatal om nel’l’ vunukad.
Mö kaik navedim keratas ühthe vanhembiden pertiš Kalages.
Semendkun 28.
päiväl meiden armhale mamale täudub 55 vot.
Tahtoim sanuda sinei spasib kaikes, midä sinä teged meiden täht, abus, holes, nevondos.
Mö, tütred i vunukad, toivotam sinei vahvad tervhut, ozad, pit’käd igäd, väged da satusid rados!
Mö sindai lujas armastam!

Karjalaine sarn  Ühtes pertiš eliba lujas ažlakahad ižand da emäg.
Kerdan hijale tuli saldat i pakičihe ödumaha.
Ižand da emäg otkažihe hänele.
Saldat hödhüvin käveli külädme sinna-tänna i möst tuli neche pertihe.
Nägišti ižandad pert’irdal.
– Äi om teid, önikoid, – sanui ižand, – vaiše üks’ saldat tuleskeli pakičemha ödumaha, a nügüd’ toine-ki tuli.
Mö em pästkoi ödumaha nikeda!
A saldat oli melekaz i heitihe kurdeheks ristituks da sanub: – Spasib, spasib!
– i mäni pertin südäimehe.
Kumarzihe emägale: – Emäg, mindai ižand pästi ödumaha, naku minä tulin-ki.
– Em pästkoi mö önikoid, – sanub emäg.
– Spasib, spasib!
– sanub vastha saldat.
Tuli ižand pert’he, a emäg küzub hänel: – Sinä mikš pästid necidä önikad?
– Minä en pästand händast, – sanub ižand.
– Minä otkažin hänele, ka hän, nacein, om kurdeh, ei el’gendand, midä minä sanuin.
Konz ištumoiš ehtlongile, ala kucu händast stolan taga.
– Ei, ei!
Sinä-ki ala zavodi pagišta hänenke.
Emäg kerazi stolale, i hö vaikti ištuihe ehtlongičemha.
A saltad ištub laučal, kacub heiden polhe.
Ižand unohti, miš hö akanke pagižiba, kändihe saldatan polhe i küzub: – Sinä kus oled sündunu, saldat?
– Spasib, spasib, – sanub saldat i heredas ištuse stolan taga.
Ehtlongin jäl’ges ižand sanub akale: – Homendesel minä aigoiš lähten mecha, a sinä pašta kürzid, kuni saldat völ magadab.
A konz hän heraštub da sädase lähtta, ala unohta otta hänelpäi den’goid ösijas.
A saldat kuleb necidä paginad i meletab ičeksaze: ”Mindai et manitagoi!”.
Homendesel ižand nouzi aigoiš, söi kürzid i läksi mecha.
Emäg jäi paštmaha kürzid.
A saldat peitos kacub hänehe.
Konz emäg paštoi äi kürzid, hän libui, sobihe, oti ičeze šaugun, kuti sädihe lähtta.
Emäg pani rehtilän päčedesehe i tabazi saldatad hardjas: – Anda dengoid ösijas!
– Spasib, spasib, emägaine!
– sanub saldat i ištuse sömha kürzid.
Söi saldat kaik kürzad i sanub: – Spasib, spasib!
Iče ištuihe laučale i meletab: ”Paštkaha völ kürzid”.
Emäg paštoi, a saldat kuni möst sädihe lähtta.
Oti ičeze šaugun i sanub: – Spasib sinei, emägaine, adivoičetamižes da ösijas.
A emäg sanub vastha: – Magazid da söid külläks, nügüd’ maksa dengoid!
– Midä?
Minei kerdale kürzid otta?
Spasib, spasib, hüvätabaine emägaine, – sanui saldat, oti kürzid i läksi.
Ehtal tuli kodihe ižand, emäg sanub-ki hänele: – Nu mitte önik om!
Söi, joi, magazi, a dengoid ei maksand, ka völ kaik kürzad kerdale oti.
Em pästkoi enamba nikeda ödumaha.

Necil päiväl Vidl-külä vastsi meid lujas hüvin.
Eskai sä ihastoiti meid.
Konz mö tulim praznikale, külän päirdale da Ojat’-jogen randale kerazihe jo äi rahvast.
Vidlkülähä tuliba adivod Piterin da Vologdan agjoišpäi, Karjalaspäi, Suomespäi i eskai Franciaspäi.
Praznik ühtenzoiti ei vaiše rahvast, no polvid-ki.
Praznikal oli äi lapsid, aigvoččid, vanhoid ristituid.
Praznikan päprogramm mäni čomitadud scenal.
Sigä ozutadihe suomalaiž-ugrilaižiden rahvahiden sarnoid.
Erazvuiččed fol’klorkollektivad ozutiba ičeze pajo-da kargmahtoid.
No kaik-se ristituid maniti vepsän rahvahan heng, mitte oli scenan irdpolel.
Ojat-jogen randal keittihe lent, radoiba möndrivid, kus vepsläižed mastarid ozutiba ičeze käzitehmusid tohespäi, puspäi, kanghaspäi, savespäi.
Kaikutte praznikale tulii ristit voi ostta lahjoid muštoks: čomitesid bronzaspäi, padoid savespai, erazvuiččid puzuižid, puspai tehtud kuvid, čomid kudotud hurstid…
A mitte magukaz oli vepsläine paštatez: magedoid pirgoid, plotuid, skancoid, kalitoid…
Praznikan adivoiden täht oli tehtud äi melentartuižid iloitusid.
Ristitud voiba ühtneda erazvuiččihe mastar’-klassoihe.
Kaikutte tahtnik voi probuida tehta koivvastoid, padaižen savespai, paštta kalitoid, kudoda vöid.
Praznikan aigan oli tehtud konkursoid-ozutelusid: ”Sarnoiden eläjad”, ”Rahvahan sädod”, ”Kuva kangazpalaižišpäi”.
Nened ozutelused sanuba siš, kut om äi kädekahid mastarid vepsän mal!
Üks’ rad om paremb tošt!
Nägui, miše kaikil oli hüvä mel’, praznik toi ristituile ihastust, rahvaz iloitelihe.
A erased tuliba praznikale, miše kosketadas, nähtas tutabidenke, heimolaižidenke.
Ümbri kului vepsän pagin, rahvaz käveli čomiš sädoiš.
Kut oli mel’he nähta, miše vepsän rahvahan tradicijad da verod eläba.
Tahtoiše uskta, miše mugoine rahvahan heng nikuna ei kado.
Mugoižil praznikoil om tärged tegend – johtutada endišt elod, harjenzoitta ristituid vepsän rahvahan tradicijoihe, kul’turaha, pagižmaha vepsän kelel.
Ihastoitab se-ki, miše praznikale tuleba ristitud toižiš maišpäi.
Heile om melentartušt vepsän rahvaz, hö tahtoiba tundištadas vepslaižiden kul’turanke, tedištada midä-se ut.
Minei-ki praznik tuli mel’he.
Om lujas hüvä, miše praznik vedetäs, tradicijoid da veroid kaitas.
Kaikuččel vodel se keradab äi rahvast.
Se ozutab, miše melentartuz’ rahvahan praznikaha ei sambu i nece om hüvä.
Tahtoin sanuda sur’ spasib praznikan tegijoile i toivotada, miše ”Elonpu” toiži ristituile hüväd mel’t völ pit’kha.

Meletit-ik tö, midä om tradicionaližed tedod?
Midä znamoičeb nece virkeh da mikš se om tarbhaine?
Tradicionaližed tedod oma mugoižed tedod, miččid igähižed rahvahad saiba ičeze elospäi da mahtištospäi.
Ned koskeba rahvahiden eloradoid, kul’turad, ekologijad da kelid.
Kaikid nenid tedoid ristitud kävutaba  ičeze elos i andaba polvespäi polvehe.
Kezakun 6.-8.
päivil Suomen Helsinki-pälidnas mäni seminar, miččen nimi oli ”Rahvahiden tradicionaližed tedod”.
Seminaran tegijan oliba Helsinkin üläopišt, Arktikan nevondišt, Suomen verazmaiden  ministerstv da IPBES-organizacijan ekspertad.
IPBES – nece om rahvazkeskeine organizacii, mitte oppib erazvuiččid ekologijan küzundoid.
Nece organizacii tegeb üht melentartušt projektad.
Se om mugoine tedodokument, miččehe mülütadas pohjoižmaiden rahvahiden ekologižid küzundoid, problemoid da niiden pätusid.
No iče rahvahita nece dokument oliži tühjan.
Sikš tehtihe-ki mugoine vastuz.
Necidä dokumentad tegeba ekspertad kaikes miruspäi: tutabad tedomehed, mantedajad, valdmehišton ezitajad, etnografad da toižed.
Mugažo projektaha ühtneba aspirantad, kudambad opendaba erazvuiččiš mirun universitetoiš da oppiba igähišt rahvahad da heiden elod.
Paiči projektan radnikoid vastusele tuliba Arktikan igähižiden rahvahiden ezitajad kaikes miruspäi: Venämalpäi, Suomespäi, Norvegiaspäi, Amerikaspäi.
Igähižid rahvahid ezitiba saamelaižed, inuitad, aleutad, nencad da vepsläižed.
Kaik ned oma suriden da tetabiden rahvahiden sebroiden ezitajad.
Vastusen päsijan oli Helsinkin universitet.
Sen radhonusiš mäni kaks’ seminaran päiväd, kus homendesespäi ehthasai projektan radnikad ezitiba dokumentan paloid da starinoičiba, midä hö oma jo tehnuded.
Hö starinoičiba necen projektan tarbhudes-ki.
Sid’ rahvahiden ezitajad tegiba küzundoid da ližaziba tarbhaižid azjoid, miččid ei olend dokumentas.
Mugoine dialog abuti projektan tegijoile täutta dokumentad vai heitta sišpäi liža-azjad, a iče rahvahile abuti paremba tedištada toine toižen problemoiš da jagadas toine toiženke ičeze mahtištol.
Koumandel vastusen päiväl mäni toine seminar, seki oli tehtud Helsinkin universitetas.
Seminaran teman oli Arktikan rahvahiden tradicionaližed tedod.
Necen seminaran pätegendan oli ühtenzoitta tedomehid, politikoid da rahvahiden ezitajid, miše pagišta tradicionaližiš rahvahiden tedoiš da niiden roliš.
Seminaran aigan tehtihe erazvuiččid dokladoid da panel’diskussijoid.
Sile vastusele voi tulda joga tahtnik, da pidab sanuda, miše rahvast kerazihe tozi äi.
Äjile oli melentartušt Arktikan igähižiden rahvahiden elo.
Ezitajile tehtihe äi küzundoid.
Arktikan rahvahiden problemoiden enambišt om sidotud pedroiden kazvatamižehe, kalatesehe da ekologijaha.
Ved’ läz kaikiš Arktikan maiš, kus eläba igähižed rahvahad, sadas tarbhaižid mankaivatusid vai živatoid da kalad.
Ühtes polespäi se om tarbhaine azj ristituile, no se lujas painastab londusehe, il’maha, živatoihe, ühtel sanal – kaikihe, mi om tarbhaine igähižiden rahvahiden elon täht.
Päküzund om siš, kut tehta muga, miše molembile polile oliži hüvin.
Tradicionaližed tedod om lujas tarbhaine azj neciš küzundas.
Igähižed rahvahad lujas hüvin tundeba londust da tedaba, kut eläda senke kožmuses.
Siš oli-ki pagin vastusel.
Kut sanuiba iče ühtnikad, vastuz oli melentartuižen, produktivižen da tarbhaižen.
Se abuti täutta tärktad dokumentad, miše tulijas aigas valdmehišt tedaiži rahvahiden oloiš, a iče rahvahad jagaižiba ičeze tradicionaližil tedoil mirunke.

Kezakun 12.
päiväl meiden ma praznuiči Venäman päiväd.
Nece om znamasine meiden man praznik.
Se praznuitas vodelpäi 1992, jäl’ghe kaht vot siš aigaspäi, konz oli allekirjutadud Venäman Ripmatomuden deklaracii.
Nece praznik om üks’ kaikiš norembišpäi meiden man praznikoišpäi, no om jo lujas popul’arine.
Kaikuččes man lidnas, küläs necil päiväl tehtas čomid koncertoid, festivalid, melentartuižid vastusid, vändoid, mastar’-klassoid lapsiden da vanhembiden täht, äjiš lidnoiš necil päiväl om praznikaližid sal’utoid.
Venäman päiv oli praznuitud meiden Karjalan mal-ki.
Čoma praznik oli tehtud Kiži-sarel.
Sigä praznik mäni koume päiväd.
Pohjoine keza ei ihastoitand adivoid räkel säl, no päiväine kaikse muhadeli necil päiväl da kükseli vihmpil’vid.
Kut i kaikuččel muupäiväl sarel oli äi turistoid ei vaiše Venämalpäi, no mirun erazvuiččiš agjoišpäi.
Sarel oli äi adivoid Franciaspäi, Daniaspäi, oli adivoid Norvegiaspäi da eskai edahaižes Amerikaspäi.
Hö tuliba tänna kacmaha endevanhad pušt arhitekturad, tedištamha tägälaižen rahvahan istorijad da kul’turad, samha ihastust čomas londusespäi.
Kiži-saren ižandad varastaba adivoid kaiken aigan i vasttaba heid surel ihastusel.
Venäman päiväks Kiži-sar’ mugažo vaumiči adivoile čoman  programman.
Adivoile oli tehtud melentartuine ekskursii sartme, kus starinoitihe saren polhe, igähižiš rahvahiš, heiden istorijan da veroiden polhe.
Čoma puine arhitekur ei voi jätta tühjid südäimid, se tuli mel’he da čududeli kaikuttušt kacujad.
Ekskursijan jäl’ge jogahine tahtnik ühtni mastar’- klassoihe, miččid necil päiväl oli äi: adivod openzihe vändmaha karjalaižehe "Küükkä"-vändho, openzihe kudomaha tradicionaližid vöid, täputamha savespäi padaižid, tehmaha čomid ozatelendkartaižid Kiži-saren kuvidenke.
Adivoiden täht oli tehtud rahvahiden sädoiden ezituz.
Tägä voi kacta meiden ezitatoiden sarafanoid, räcnid, vöid, paikoid, čomitesid, mugažo tedištada, kut niid kudotihe, ombeltihe da konz pandihe päle.
”Periodika”-paindišt oli-ki necil päiväl sarel.
Se eziti kirjoid karjalan, suomen da vepsän kelil, starinoiči ristituile meiden man igähižiden rahvahiden polhe da heiden keliš, sanuiba karjalaižid da vepsläižid ozoitesid, lugiba muštatesid.
Tulnuded ristitud küzeliba keliden erigoičusiš, tahtoiba kulištada kel’t da iče napriba lugeda tundmatomal heile kelel.
Surel pallištol kargaitihe kruugad da toižid rahvahaližid karguid, čibutihe čibuil, vätihe da iloiteldihe.
Kaikutte tulii muji kalitoid, karjalaižid pirgoid da lämbitihe magukahal čajul hormheinäspäi.
Kogonaižen päivän sarel kului rahvahan muzik.
Sur’t koncertad tegi meiden-ki vepsläine ”Noid”-grupp.
Nügüdläine muzik, miččen pohjal om vepsän rahvahan fol’klor, tuli mel’he äjile.
Kiži-saren ižandad tegeba kaiken sen täht, miše kaikuččel tänna tulnudel rustitul oliži taht pörttas sarele.
Olgha se linneb praznik vai muupäiv, sar’ om kaiken vaumiž udes vastata adivoid.

Kezakun 5-6.
päivil Suomes Helsinkin universitetas mäni tedoline seminar, miččen nimi oli ”Materiality of indigenous languages: co-creating landscapes” (Materialižuz igähižiden rahvahiden keliš: landšaftoid tegijad ühthižed kosketused).
Seminaraha ühtni tedomehid, oppijoid erazvuiččiš maišpäi: Venämalpäi, Suomespäi, Amerikaspäi, Šotlandiaspäi da Braziliaspäi.
Hö pagižiba siš, kut keled om sidotud materialižehe miruhu, miččid kosketusid om ristitun  da londusen, hengiden keskes.
Seminaran vedäjan oli etnolog Laura Siragusa.
Hän om hüvin tutab äjile vepsläižile, sikš ku äi kerdoid tuleskeli Petroskoihe, Piterin da Vologdan agjoiden külihe.
Laura jo läz kümned vot tegeb oppindtöid, miččed om sidotud vepsän rahvahan elon azjoihe, kelen udessündundaha.
Nügüd’ hän radab Helsinkin universitetas, ohjandab tedoprojektad, miččen pohjal i tehtihe nece seminar.
Petroskoišpäi seminarale tuli universitetan opendai, Kelen, literaturan da istorijan institutan tedoradnik Ol’ga Žukova.
Laura da Ol’ga tegiba ühthižen ezitusen, miččes starinoičiba vepsläižiden puhegiden polhe.
Kut vepsläižed ”puhuiba puhegid”, miččid puhegid oli, niiden funkcii da sido ”puhuda”-verbaha.
Ezitusen jäl’ghe oli äi küzundoid.
Se ozuti melentartust neche temaha.
Mirun äjil rahvahil om mugoine azj – spravitada läžundoid puhegiden abul, no kaikuččes tradicijas om ičenaižid pirdoid, ned oma i vepsläižiden veroiš.
Vepsläine tem oli ezitadud völ ühtes seminaran dokladas.
Estilaine Madis Arukask, mitte radab Tartun universitetas, sanui vepsläižes paimnes.
Ende paimen oli znamasižen mehen küläs, pidi olda tarkan da tedajan, miše oikti tehta necen radon.
Paimen mahtoi kožuda mecan ižandoidenke, paimendusen aigan hänel oli äi kel’dändoid, miččid ei sand mureta, miše kaik oliži hüvin.
Seminaran lopus oli joudai pagin, kus kaikutte voili sanuda ičeze meletusid temas.
Se tuli äjile mel’he – tedomehed da üläopenikad küzeliba, andoiba vastusid da pagižiba ühtes.
Läz kutkümned mest ühtni seminaran radoho.
Mugoižed vastused oma ani tarbhaižed oppijoile mehile, sikš ku andaba uzid meletusid radon täht.

Vepsän kul’tursebr tegeb ut projektad.
Täl vodel se planuičeb tehta Etnostudijan, mitte radaškandeb Änižröunan Kalag’-küläs.
Projektan tegii Julia Aprodu starinoiči meile sen polhe.
– Om-ik nece projekt znamasine vepsläižiden täht?
– Projekt om znamasine da aktualine nügüd’.
Se abutab kehitoitta vepsän kirjkel’t da vepsän rahvahan kul’turad.
Se om mugažo oigetud vepsän kelen pohjoižpaginan kaičendaha.
Meiden projektan radho tartuba lapsed.
Joga vodel vanhembid ristituid, kudambad pagižeba vepsän pohjoižpaginal, tegese kaik vähemba.
Ühtes heidenke lähteba elospäi vepsläižed verod, tradicijad, kadob meiden paginki.
Sikš, nece projekt om tarbhašt nügüdläižes aigas, nügüdläižes situacijas.
– Om-ik se oigetud lapsiden opendamižehe?
– Nece projekt om tehtud sen täht, miše lapsed, nored mehed zavodiba opeta ezitatoiden kel’t, miše hö tedaižiba rahvahan kul’turad, miše heil oliži melentartuz’ ičeze jurihe, miše hö tunduižiba ičeze vepsläižid jurid.
Entostudijas lapsed opendaškandeba vepsän kel’t, vepsän rahvahan kul’turad, istorijad, saba tedoid nügüdläižes vepsläižiden elos.
Etnostudijan radho mö kucum vanhembid vepsläižid, kudambad andaba norile ičeze tedoid.
– Starinoiče, kut zavodib rata Etnostudii?
– Radho mülüba erazvuččed kursad.
Niid linneb seičeme: ”Vepsän kel’”, ”Kodiröun”, ”Istorii”, ”Tedorad”, ”Tradicijad da radonmahtod”, ”Rahvahaline söm’”, ”Rahvahan sädandrad”.
Kaikuččen kursan täht om tehtud ičeze programm.
– Kut radaškendeba nene kursad?
– Ezmäine kurs, miččen nimi om ”Vepsän kel’”, om lujas tärged.
Se om tehtud sen täht, miše nored voižiba opeta vepsän paginad da kirjkel’t.
Lapsed vasttasoiš külän vanhoiden ristituidenke, kundleškandeba heiden paginad.
Mugažo tegeškandem literaturehtoid, miččil starinoičem vepsläižiden runoilijoiden da kirjutajiden polhe.
Mö planuičem tehta meiden Etnostudijas foto-ozutelusen.
Sil linneb ozutadud vepsläižiden küliden fotod, meiden röunan londusen fotokuvad.
Kaikuččele fotole ližadam kirjutesid, starinoid meiden man istorijan polhe.
Šoutjärven etnografine muzei abutab meile rados.
Lapsed oppiba enččid predmetoid, hö opendaškandeba vedämaha ekskursijad muzejas.
Mugažo tahtoim, miše hö iče kirjutaižiba vanhemban pol’ven starinoid, heiden muštlotesid enččes elos.
Projektas linneb tehtud ”Istorijan mušt”-kurs.
Sil lapsed saba tedoid sen polhe, kut eliba meiden küläd Suren Voinan aigan.
Om tetpas, miše meiden man eläjad radoiba min’oroin.
Heiden jügedas rados pidab teta lapsile-ki.
Lapsed tegeškandeba videod, kus voinan veteranad starinoičeba necen azjan polhe.
– Midä koskub rahvahan radmahtoid?
Planuitas-ik tehta openduzkursid vai mastar’-klassoid?
– Ka, Etnostudijas linneb vedetud käzitöiden mastar’-klassoid.
Lapsed opendaškandeba tehmaha erazvuiččid tehmusid tohespäi.
Mugažo opendaškandem lapsid vaumičemha vepsläižid sömižid: paštta kalitoid, skancoid, kürzid...
Nügüd’ nece om tarbhaine azj.
Sikš miše melentartuz’ rahvahan sömižihe nügüd’ om sur’.
Meiden male tuleskeleba turistad, kudambad kaiken aigan küzeleba necen polhe.
Mugažo mö tahtoim tehta ičeze tätüteatran.
Muga lapsed saba tedoid rahvahan fol’kloras.
– Miččed ezmäižed haškud projektan rados om jo tehtud?
– Mö zavodim jo vedäda ”Nored oppijad”-kursad.
Lapsidenke mö ajelem Šotjärven etnografižehe muzejaha.
Sigä lapsidenke radab muzejan pämez’ Natalja Anhimova.
Lapsed opendasoiš vedämaha ekskursijad muzejas.
Lapsid om 20.
Lapsed tedištiba, mi om ekskursii muzejas.
Natalja Aleksandrovna opendab lapsid kacmaha muzejan katalogid, lugeda tarbhaižid kirjoid, tundištoitab heid muzejan eksponatoidenke.
Pigai lapsed vedäškandeba ekskursijad venän da vepsän kelel lapsiden da vanhembiden adivoiden täht.
Hö tegeškandeba ekskursijad erazvuiččile temoile: kalatez, mectuz, mecan radod, naižiden radod, radod mal, vepsläine pert’.
– Midä edemba tegeškandet?
– Mö zavodim jo toštki radod.
Vaumičem lapsidenke praznikan.
Opendam pajoid, karguid.
Tahtoim, miše lapsed ozutaižiba niid ”Kalarand”-praznikal, mitte linneb Kalag’-küläs 23.
kezakud.
– Kut pit’kha projekt radaškandeb?
– Projekt radaškandeb kezakuspäi kül’mkuhusai.
Minä lujas tahtoižin, miše Etnostudii ei lopte ičeze radod.
Tahtoižin, miše küläs oliži Etnokeskuz, kuna lapsed voižiba tulda da opetas konz taht.
Tahtoin, miše vepsän rahvahan tradicijad, kel’ da verod oliži kaitud.

Semendkun 18.
päiv om muzejiden praznik!
Necil päiväl Šoutjärven etnografižes muzejas Rürik Loninan nimel mäni ”Muzejan ö”-praznik.
Nece ei ole ezmäine kerd, konz Šoutjärven muzei ühtneb necihe akcijaha.
Nece aigtego tehtas kaikuččen voden i se jo tuli külän praznikaks, mittušt lujas varastaba lapsed i aigvoččed.
Nece praznik tehtas kaikiden ristituiden täht, ken tahtoib tulda muzejaha.
Ihastoitab se, miše kaikuččel vodel tuleb kaik enamba sijališt rahvast vepsläižiš külišpäi.
Ved’ muzei om tehtud ezmäi kaiked vepsläižiden täht, miše kaita vepsän kul’turad i antta sidä polvespäi polvehe.
Necil päiväl muzejan uksed oli avaitud koumes časuspäi päiväd kümnehe časuhusai ehtad.
Adivoil oli voimuz ühtneda melentartuižehe tedokvestaha, mitte tuleb äjile mel’he.
Sen nimi oli ”Muzejan istorijad”.
Ühtnedes kvestaha ristitud saba äi uzid tedoid, miččiš ei starinoikoi ekskursijan aigan.
Muzejan radnikad starinoičeba sen vai toižen kalun istorijad, siš, mikš se om unikaline, ken om kalun ižand.
Muzejan praznikan aigan oli tehtud erazvuiččed mastar’-klassad.
Kaikutte tahtnik voi valita azjan ičeze henged mödhe.
L’ubov’ Borisovna Gerčina openzi adivoid tehmaha puzuid raidaspäi.
Mastar’ Tatjana Gennadjevna Jermohina ozuti, kut pidab kudoda hurstid.
Lapsile tuli mel’he mastar’-klass kuivan vanutamižen mödhe.
Hö tegiba čomid bobaižid villaspäi.
Neciš azjas heile abuti L’ubov’ Anatoljevna Ivanova.
Mugažo lapsed pirdiba kuvid kävutades applikacijan elementoid.
Natalja Andrejevna Mikulič starinoiči siš, kut voib kävutada enččid kudond- i ombeltuzmahtoid da vanhoiden sobiden elementoid nügüdläižes sobas da interjeras.
Praznikal kaikutte voi joda čajud magukahiden vepsläižiden kagrkürzidenke, miččid paštoi Ol’ga Vasiljevna Kokorina.
Naku hän midä sanub praznikan polhe: ”Mina hätken aigad olen muzejanke.
Nece om hivä pert’, mitte keradab äi rahvast i andab ristituile hivid melid, väged.
Tänämbei mina paštoin kürzid.
Konz-se kürzid pašttihe päčiš rehtlil.
Muštan, mise minun baboi teravaidešti valoi tahtast rehtläle.
Ühten rehtlän südäitihe päčihe.
Necil aigal kuni päčiš rehtil’ tegi ičeze azzjan, baboi valel’ toižele rehtläle tahtast i taci mugažno sinna-žo i sid’-žo ezmeiččen vedi tagaze.
Nece azj lujas teravaidešti hänel läks’.
Nüguni mö olem kadonuded necen paštatesen.
Mö em mahtkoi muga paštta.
Mina paštan kürzid gazplital.
Tahthan tegen muga.
Otan kagran, ligotan sen, voib olda, kaks’-koume časud, voib olda, enamba-ki.
Däl’ges mina segoitan, ližadan sinna solad, sahart, döuhod i zavodin paštta kut blinoid.
Nece om hivä idei tehta mugoman praznikan külänikoiden i toižiden ristituiden täht.
Anda Dümal muzejan radnikoile edemba-ki kerata rahvast, tehta uzid programmoid i mise rahvaz tuliži tänna”.
Ehtal tanhal mäni čoma koncert, miččen nimi oli ”Navedin sindai, muzei!”.
Sen avaiži lapsiden kollektiv Šoutjärven školaspäi.
Sen ohjandai om Jelena Viktorovna Larina.
Lapsed pajatiba pajoid vepsän kelel i vändiba erazvuiččil vändimil.
Kaikile tuli mel’he, kut ezitiba lapsed.
Nägui, miše heil om taht opeta kodikel’t i nece om heile mel’he.
Ken tedab, voib olda, konz-se mö nägištam nenid lapsid valdkundan rahvahaližiš sädaikollektivoiš.
Jäl’ges adivoid ihastoiti veteranoiden hor.
Naižed pajatiba vanhoid pajoid venän kelel.
Ned oliba ani erazvuiččed: opalahižed, miččišpäi hengel oli tusk, da ilokahid – muga tahtoižiheki mända kargaidamha!
Ni üks’ sur’ azjtego Šoutjärven mal ei mäne Vepsän rahvahan horan ezituseta.
Kului čomid pajoid, oli karguid-ki.
Kaik jäiba hüviš meliš.
Necil ehtal adivoiden täht oli tehtud lahj – heid varasti premjera.
Openikad kudendes klassaspäi kogonaižen voden vaumičiba tätüspektaklin sarnaha ”Kut priha tahtoi naida”.
Nece sarn om kirjutadud vepsän sarnan pohjal ”El’getomad mehed”.
Lapsed iče tegiba dekoracijoid da tätüižid.
Suren radon tegi heiden ohjandai L’ubov’ Anatoljevna Ivanova.
Pidab sanuda, miše spektakl’ tuli mel’he kaikile.
Toivom, miše nece rad jatktase i tulebal vodel mö nägištam uden teatrozutelusen.
Eht jatksihe i nece znamoiči, miše edes adivoid varasti völ äi melentartuižid azjoid.
Nügüd’ kaikutte tulijoišpäi voi ozutada ičeze mahtoid laval.
Ken pajati i vändi gitaral, ken lugi runoid, ken kargaiži.
Kut ozaižihe, lahjakahid ristitid om äi.
Vaiše erased otiba huiktaks ozutada ičeze mahtoid scenal.
No konz hö zavodiba ezitada laval, ka toiba toine toižele äi ihastust.
Praznik tuli lophu, no ristitud ei rigehtinugoi mända kodihe.
Programman lopus oli loterei.
Kaikutte praznikan ühtnik sai muštoks miččen-ni tarbhaižen lahjan.
Vanhan čoman tradicijan mödhe muzejan pämez’ Natalja Anhimova kucui praznikan adivoid jomha čajud pirgoidenke: ”Jo äjak vot mö keradamoiš ühtes ehtkoižel.
Muzei om avain kaikiden täht.
Kaik sanutaze, mise tobjimalaz muzejaha tuled, sid’ om hilläs, ii sa pagišta äjan, vaise voib kacta vanhoid kaluid.
No oma mugomad päiväd, konz voib tulda muzejaha i kacta sen toižeks.
Om mel’he, mise tuldaze lapsed i vanhembad, mise mö kaik olem ühtes ehtal.
Kaikuččen voden tuleb äi rahvast.
Enamba tuleb Šoutarvespäi.
Necil kerdal oli vähemba ristituid Kaleigespäi i Šokšuspäi, no oliba tulnuded adivod Petroskoišpäi-ki.
Nece om mugažo hüvä.
Oli hivä, mise oli äi abunikoid necil päiväl, sikš mise adivoid oli äi, a muzejas radab vaise nel’l’ mest.
Minei om mel’he nece aig, konz tuldaze erazvuiččed ristitud i sanutaze, midä jäi heiden südäimihe”.
Tahtoin sanuda sur’ spasib kaikile, ken tuli praznikale, ken abuti sen tegemižes, ken ozuti mastar’-klassoid, kaikile, ken oli necil ehtal meidenke!
Praznik om hüvä sü nägištadas tutabidenke, lebaitas kodiradoišpäi.
Ved’ mugomid surid azjtegoid om vähä külän elos.
Ei sa pästta voimust i pidab ühtneda mugoižihe praznikoihe.

– Petrii, nu i čudilk sinä oled!
Sinä midä, nimidä ed ole otnu kerdale?
Kus om sinun panend ühthe katl’aha?
Minke tuli kalatusele?
Hapamaidonke?
Šalid-ik sinä?
Ala ištte meiden händale, sid’-žo čapam!
Kalanikoiden burbotand oli sel’ged.
Tuliba hö čomale Lohnojärvele – mecjärvele, mitte seižub karjalaižiden kal’l’oiden keskes.
Valitihe sija lapakol kivirandal.
Tehtihe lämoi.
Sadihe püdusid, kaik zapastad – kaikutte toi kerdale kaksin butulkoin vinad.
A Petrii sai vaiše pačkan saharad.
Nu i čudilk om nece Petrii!
– Tö, bratanad, algat verdugoi…
– sanui Petrii.
– Minä völ aigemba tägä tegin zapastan!
Nece om murahaižspirt!
Kaks’ nedalid om männu siš aigaspäi!
Lähtkam minunke!
Nece azj tuli mel’he kaikile mužikoile, ked tuliba surel Petrovičan mašinal kezakalatusele kahteks päiväks.
Petrii vei mužikoid mecan korbhe i kohtha surenno muražmätonnoks.
– Minä völ siloi toin tänna vižlitranaižen bidonan, – jatkoi ičeze starinad Petrii.
– Kerazin mecas mustikašt.
Panin vedehe saharad, härkičin kaiken i panin lämha.
Kaiken olen tehnu, kut pidab!
Kriškaha tegin reigun, südäimehe panin turuižen.
A tozi sanuda, en panend turušt, a panin šlangan baboin klizmaspäi.
Toižen agjan panin plastikbutulkaha vedenke, miše maged vezi hengiži.
Naku se om – butulk – pedajan taga, sänijaugaha om peitnus.
A murahaižed eskai ei tekoi, mi tegese niiden pertiš!
Neniden sanoidenke Petrii čokaiži käden künambrusehesai muražmätho i – sai suren al’uminijan bidonan pidimenke.
Jüged om.
Konz heiti kriškan i sid’-žo kaikutte riži necidä tutabad Petrijan murahaižvinan duhud.
– Ka nece ved’ om brag!
Todesine om!
Völ läm’ om…
Nu sinä, Petrii, oled todesine Kulibin!
Kut sinei mel’he-se tuli panda brag muražmätho, sigä om läm’ da kärbhaižed ei purgoi!
A temperatur-se sigä om!
Avoi-voi!
– A se, – sanub täuduline Petrii, – ved’ küläs olen kaznu, äjan tedan!
Pördihe tagaze lämoinnoks mujamaha mustikbragad.
– Avoi, todesine uksus om!
– Petrovič värišti modon jäl’ges ezmäšt kruškad.
– Nacein, murahaižed oliba pannuded ičeze void, miše vahvemb oliži…
Lähten paremba samha ahvenid.
Petrovič šlipni lämoihe pohdikon kruškaspäi i läksi randadme tutabale ludale.
– Nu mäne, mäne, – heikni hänele Petrii.
– A brag minun völ vähäižen i medeks tegižihe.
Kaik oli tehtud receptadme!
Tozi sanuda, siloi minai saharad ei olend täudunu…
Mustikaine ližazi magut!
Homen edel lähtendad völ bidonan zavarin!
Kenele völ valada?
Vaiše braškanke pidab olda tarkašti.
Se ei paina sid’-žo pähä.
Pidab varastada, konz südäimes ladiže…
A jäl’ges voib vähäižen vinad ližata!
Jäl’ges necidä mužikad hüviš meliš taciba ičeze ongiragad vedehe.
Üks’ da toine saiba särgid da joršid.
A Petrii ei voind varastada kokindad i läksi toižele järven randale – Petrovičan jäl’ghe – völ nägujadme kebnas ehthämäräs tropaštme…
No sid’ äkkid kuluškanzi oksiden räzäiduz, judu da kida!
Petrii jokseb päliči mecas i laskeb kidoid: –Mu-u-u-žikad, sigä om Čudovišč!
Avoi-voi!
Čudovišč!
Sigä järvel om Čudovišč, Mu-u-u-žikad!
– Ka midä sinä kidastad, kuti meletoi!
Mi om tehnus, Petrii?
Sanu hüvin!
– Ka minä sanun-ki, – päzui henges i taratoriškanzi Petrii.
– Mänin minä läbi mecas.
Pedajiden taga kuštaškanzi järv’.
Kacun, a järvel om Čudovišč!
Seižub vedes vauged, kuti sur’ muna i – hengib!
– Ka, voib olda, nece ei ole čudovišč, a mitte-ni kand om vai hapanu pu vedes…
– A-a hapanu pu om?!
Kut kulišti mindai – vedehe mäni, i – muštelkat kut kuctihe!
Ka Čudovišč nece om kut joda antta, Čudovišč om!
Abutagat, bratanad!
Minä üksnäin teita sinna en lähte!
– Midä, ičeiž ongiragas holdud?
Söb Čudovišč sinun ongiragan!
– Ka midä ongirag-se?
Sigä Petrovič kalatab!
Pidab hänele abutada!
– Petrovič – ka nece om toine azj…
Äkkid pedajiden keskes möst kuvahaine vändaškanzi, kuluihe haškused.
Petrii peitihe mužikoiden sel’giden taga, pän koverzi.
Laptaližiš penzhišpäi valihe Petrovič randale, kaik märg oli da verdusine.
– Sinei midä, Petrovič, brašk pähä iški: tahtoid ligotadas?
Vai sinä-ki čudoviščad nägištid?
Petrii, naku, pöl’gästusiš štanad märganzoiti.
A, voib olda, bragaspäi sindai-ki ajaškanzi?
– Ka mitte brag…
– mahni kädel opalahine Petrovič.
– Naku mitte azj om!
Kerazimoi minä kalatada.
Tulin söttud sijale.
Sigä om hüvä kivi – kahtes metras randaspäi.
Minä putuin sihesai reduhu.
Ladimoi hüvin kivele.
Pol’kime kalašt sain.
Ka säsked zavodiba purda mindai.
Necile azjale minai om lattud sijahurst’ sel’ghavados.
Panin päle sijahurstin, pänke katoimoi i edemba zavodin kalatada.
Vaiše tahtlin joršid sada, a nece – Muražcar’ (Petrovič käredas kacuhti Petruhan päle) – minei korvha kut heiknib!
Hänen kidaspäi minä pöl’gästuin i lanksin vedehe.
Bank madoidenke upsi, kala paketaspäi lanksi vedehe, a minä – märg kuti cucik – habi ehtin tabatas ongiragas.
Randal sapkoišpäi vet viškaižin i – tänna…
A tö mittušt čudiščad tahtlid nägištada?
– Varastim min täht, vaiše ei mugomad koncertad!
Nu da Petrii, sinä ilopeza oled!
Sinä meid maha paned ičeiž tegoil!
Em pörtkoiš kodihe, kolem nagrandusiš!
Petrovičan sijal mö jätaižim sindai tänna mecha – murahaižiden vanhemboičijaks!
– Mužikad, ka minä en tahtoind tehta nimidä pahad!
– Petrii palahtelihe ičeze tegos.
– Mechine vedi mindai tehta muga!
Minä, vaiše pidab, ka kaiken tegen teiden täht!
Jäl’gmäižen paidan heitän!
– Sinun paid, voib olda, völ kelle-ni kožub-ki…
A kustud štanad pidab hüvin kuivata lämoinno!
– Ka täudub, mužikad, – sanui Petrovič.
– Petrii, mäne i to butulk mašinaspäi.
Pidab vinad joda, miše lämbitadas.
Ika vilu tegihe…
I se azj om.
Valatihe butulk kruškoidme.
Anttihe Petrovičale kuivad sobad, kel midä oli.
Märgad sobad riputadihe ümbri lämoiš.
Kuni pagištihe da södihe lent völ kaks’ butulkad jodihe.
A Petrii Petrovičale se lent ližadab, se vinad valab.
Hän riži, miše värnik om.
Paginas i aig mäni hotkas.
A kalanikoile oliži hüvä völ lebaitas.
Konz tegihe lujas pimed, hö läksiba magadamha – ken mašinaha, ken lämoinnoks.
Homendezzor’al zavodi kokta!
Ahvenid, särgid.
Vaiše lujas jo pened oma, ei suremb käment.
Sil päiväl ei putnu surt kalad nikelle kalanikoišpäi…

Rahvahaline literatur: Karjalas mäniba seminarad, miččil pagištihe kändmižes venän kelespäi rahvahaližihe kelihe da vastkarin.
Koumeks päiväks meidennoks tuliba adivod Moskvaspäi: kändajad, runoilijad, literaturan oppijad, kritikad da filologad Maksim Amelin, Viktor Kulle, Irina Jermakova, Mihail Lipkin, Aleksei Salomatin, Aleksei Arzamazov da Aleksandr Präžnikov.
Hö pagižiba neniš vigoiš, miččed kändajad tegeba paksumba kaiked kändmižen processas.
Ühtes adivoidenke Moskvaspäi petroskoilaižed jo tetabad da zavodijad kirjutajad kacuiba runoiden kändmižid, diskutiruiba podstročnikoid da lugiba toine toižele runoid.
Kändmižen tarbhudes Karjalan rahvahaližihe kelihe pagiži ”Periodika”-paindišton pämez’ Natalja Sinickaja.
Hän jagoihe ičeze mahtištol kirjoiden kändmižes.
Natalja kändi karjalan kel’he seičeme kirjad mummitrolliš.
Äjan kändmižen jügedusiš pagiži Robert Kolomainen, Karjalan arvostadud kul’turradnik, tetab lehtmez’ da kändai.
Pidab sanuda, miše moskvalaižed adivod pidäba korktas arvos Robert Petrovičad.
Hän andoi äi tarbhaižid nevondoid norile kändajile da avtoroile, kudambad kirjutaba rahvahaližil kelil.
Äjan pagistihe siš, miše kändajale tarbiž hüvin teta sen rahvahan kul’turad, miččen kel’he vai miččen kelespäi hän kändab.
Nece om lujas tarbhaine azj, miččespäi rippub kändmižen satuz.
Kändajale ei täudu vaiše kelen tedod.
Tedoita rahvahan kul’turas, veroiš da tradicijoiš voib tehta väran kändmižen.
Pagištihe rahvahiden eposoiš-ki.
Kitajas om taho, kus seižuba muštpachad mirun rahvahiden eposoile.
Sigä om muštpacaz ”Kalevala”-eposale-ki.
Epos om rahvahan kul’turan kal’huz’.
Ei kaikuččel rahvahal om ičeze epos.
Oli čoma völ kerdan muštelta, miše meil, vepsläižil, om ičeze epos, mittušt kirjuti Nina Zaiceva.
Neciš azjas mugažo oli johtutadud seminaral.
Seminaran aigan mäni uden antologijan prezentacii-ki.
Johtutam, miše muloi eloho läksi Venäman rahvahiden runotusen antologii.
Se tehtihe Venäman rahvahaližiden literaturoiden tugen programman mödhe.
Täl vodel necen-žo programman taguiči läksi Lapsiden literaturan antologii.
Sihe mülüba runod da starinad Venäman rahvahiden 55 kelil.
Antologijan radho ühtni läz 800 mest.
Vepsän literaturad antologijas ezitiba Nikolai Abramov, Nina Zaiceva, Ol’ga Žukova da Valentina Lebedeva.
Neniden avtoroiden töid (miččil ei olend kändmišt) kändi venäks Oleg Mošnikov.
Prezentacijale tulnuzile avtoroile lahjoitihe uzid kirjoid.
Paiči Petroskoid adivod Moskvaspäi oleskeliba mugažo Karjalan küliš – Vedlozeras da Kinermas.
Karjalas necidä azjtegod tugezi Karjalan Rahvahaližen da regionaližen politikan ministerstv.
Ningoižed literaturižed vastused jo mäniba Dagestanas da Jakutijas.
Antologijoiden tegijad oma mugošt mel’t, miše nene kirjad abutaba Venäman rahvahile literaturan kal’t tarkemba kacta toine toižehe.

Kezakun 1.
päiväl mirus praznuitas rahvazkeskeine lapsiden päiv.
Se om üks’ vanhoiš rahvazkeskeižiš praznikoišpäi.
Ezmäine Lapsiden päiv praznuitihe vozil 1950.
Sil jügedal aigal lapsiden elo oli lujas tärged da heiden problemad oliba aktualižed.
Praznikan pätegendan om se, miše starinoita ristituile problemoiš da jügedusiš, miččed oma penikaižil Man eläjil.
Nügüd’ nece om ilokaz praznik.
Sil päiväl äjil lapsil zavodiše kezalebuaig školas.
Äjiš Man lidnoiš tehtas erazvuiččid azjtegoid, miččiden pähenged oma lapsed.
Ned oma erazvuiččed lapsiden pirdatusiden ozutelused, lapsiden kollektivoiden ezitused, sportvoibud da konkursad.
Rahvaz ei unohta läžujid-ki lapsid.
Tehtas erazvuiččid akcijoid, kus keratas den’goid heiden täht, vai čomid koncertoid, miččihe lapsed ei voigoi kävuda muite.
Necikš päiväks eskai penes Toižeg-küläs, mitte om Änižen randal, tehtihe lapsiden täht čoma da ilokaz praznik.
Jo äjak-se vot Toižegen eläjad keradasoiš da tegeba praznikan külän eläjile.
Lapsiden praznikan tegijad oliba Toižegen eläjad: Jelena Timbajeva, Galina Jeršova da Nina Lukjanova.
Hö kerazihe ühthe da meletiba praznikan programmad.
Pidab sanuda, miše heil om jo sur’ mahtišt.
Muga täl vodel praznuitihe jo Ut Vot da Maidnedalid.
Kaikuččen kerdan praznikad tegesoiš parembikš.
Rahotiba praznikad sijaližed biznesmehed, kudambile mugažo om tärged külän socialine elo.
Lapsiden tandreh pedajištonno oli čomitadud mujukahil il’mšaruil.
Kului čoma lapsiden muzik – muga tahtoihe-ki udes tehtas lapseks da lähtta kargaidamha i vändmaha.
Praznikale kerazihe äi lapsid, nene oliba kut külälaižed lapsed, muga nene-ki, kudambad tuliba  lebaidamha lidnaspäi baboinnoks da dedoinnoks.
Lapsed iloitelihe kut voiba.
Hö kargaižiba, pajatiba, vändiba erazvuiččihe vändoihe da ühtniba konkursoihe.
Praznikan tegijad meletiba mitte taht konkursoid, ned oliba erazvuiččed da tuliba mel’he kut penile, muga aigvoččile-ki lapsile.
Kacmaha sihe, miše sumoti, nece ei telustand heile iloiteldas, oli vaiše tundmuz, miše se iloitelihe ühtes lapsidenke.
Abutiba lapsile iloiteldas Kloun, Karlsson da Iriska (Jelena Timbajeva, Lidija Panfilova da Galina Jeršova).
Hö vediba praznikad, kargaižiba, starinoičiba konkursoiš da andoiba lahjoid.
Lapsed jokseliba, nagroiba da ei homaičenugoi, kut hotkas mäni aig.
Hö jagoihe ičeze energijal kaikidenke tulijoidenke.
Voib rohktas sanuda, miše kaik, eskai aigvoččed mužikad rižiba ičtaze lapsin.
Praznikan lopus lapsed söiba magedusid da joiba magedad limonadad.
Toižil sanoil praznikal oli kaik, midä navediba lapsed.
Om čoma, konz nügüdläižes aigas socialine elo eläb da kehitoitase küliš-ki.
Pidab sanuda Toižegen eläjile da praznikan tegijoile sur’ spasib siš, miše ičeze vägil tegiba lapsiden täht mugoižen čoman da suren praznikan.
Ved’ kactes ozakahile lapsile sündub toiv čomaha tulebaha aigaha.
Pidab muštta, miše Lapsiden päiv ei ole vaiše ilokaz praznik lapsile, no i johtutez ristituile siš, miše tarbiž kaita lapsid, heiden tervhut da oiktusid.
Sid’ kaik lapsed kazvaškandeba ozakahikš da tegeškandeba meiden tulebad aigad čomaks da vauvhaks.

Karjalaine sarn  Eli-oli armotoi prihaine.
Mäni hän paimneks, paimendamha kozid, miše hot’ kut-se sada den’goid sömäha.
Kerdan hän ajab kozid siriči rugihižes pöudos.
A kozad üliči aidas ličihe rugiheze.
Jokseli prihaine niiden taga, kidasti muga, miše kadoti änen, a nenakahad kozad kuti hödhüvin jokseleba rugižes sinna-tänna i topsiba tähkid.
Ištuihe paimen kivele i voikaškanzi.
Tuli hänennoks orav i küzub: – Midä sinä voikad, prihaine?
– En voi küksta kozid rugihespäi.
– I gor’ad-se?
Minä sid’-žo küksen niid!
– sanub orav i zavodi hüpta pöudonnoks.
Jokseli, jokseli koziden taga, lujas väzui.
Ištuihe sirhe i voikaškanzi.
Voikaba kahten.
Tuleb reboi i küzub: – Midä voikat?
– Ka em voigoi kozid küksta rugihespäi.
– Naku mitte bed om!
– sanub reboi.
– Minä niid teravas küksen!
Jokseli reboi, jokseli koziden taga, väzui, ištuihe sirhe i zavodi voikta.
Voikaba koumen.
Astub mecaspäi kondi.
– Midä tö voikat?
– küzub.
– Kut-žo meile ei voikta.
Nikut em voigoi kozid küksta rugihespäi.
– Penikaižed tö olet!
Et voigoi küksta.
Minä abutan teile.
Kondi zavodi libuda üliči aidas i murenzi sen.
Zavodi joksta koziden taga, a ned – erazvuiččihe polihe – ladi tabata niid!
Möraidab kondi, jokseleb pöudodme, enamba mi kozad topsib rugišt.
Väzui lujas.
Pördihe niminke.
Ištuihe sirhe paimnenke, oravanke da reboinke i voikaškanzi gor’aspäi.
Voikaba nellän.
Lendab siriči parm.
– Om ilokahašti, – sanub, – mugomad sured, a voikat.
Ken teid abidoiči?
A ned ühthe än’he sanuba: – Nikut em voigoi kozid küksta rugihespäi!
– Minä abutan teile, – sanub parm.
– Kuna sinei!
– sanub vastha paimen.
– Minä küksin – en voind küksta, orav küksi – ei voind küksta, reboi küksi – ei voind küksta, eskai sur’ kondi ei küksend...
A parm kut buzaidaškandeb: – Minä küksen!
– i lendi pöudole.
Kut kulištiba kozad, miše parm lendab niiden päl, eskai hüppäten joksiba, üliči aidas hüppiba i tele joksiba!
A parm kaik niiden päl kehkeroičeb i buzaidab: – Naku minä teile!
Paimen oti ragan i jokseškanzi koziden taga.
Eskai spasibod ei ehtind sanuda ičeze abunikoile.

Necidä praznikad varastiba jo amu, kut Kalagen eläjad, muga toižed-ki ristitud.
Kaikuččen voden Šoutjärv’-küläs mäneb ”Elonpu”, Šokšus mugažo om ičeze Päiväižen praznik.
Ičeze praznikad oma Piterin agjan küliš-ki – ”Enarne ma”.
Kalagelaižed tahtoižiba, miše heil-ki oliži rahvahaline praznik, mitte ühtenzoitab vepsläižid.
Täl vodel se om ozaidanus.
Praznikale anttihe nimi – ”Kalarand”.
Sen pätem om kalatez.
Praznikan päiniciatoran oma Kalagen elotahon administracii da sen  pämez’ – Natalia Silakova.
Pidab sanuda, miše Nataljal om lujas äi abunikoid.
”Kalarandan” tegendaha ühtni läz kogonaine külä.
Eläjiden abuta praznik ei olnuiži mugoižen čoman.
”Kalarandan” täht valitihe čoma sija.
Praznik mäni ani Änižjärven randal.
Sinna oli seižutadud scen, a ümbri scenas – kalatesen temaha sidotud atributad: veneh, verkod, kivi, miččel venuiba päiväižel hoštajad kalad…
No päatributan oli sur’kulu katil, miččes keittihe lent praznikan adivoile.
Kala lemen täht oli püttud Änižes.
Magukaz kalakeitoz – nece om veden ižandan lahj rahvahale.
Praznikaks kalagelaižed vaumičihe äjan.
Sen täht kollektivoile oli ombeltud rahvahaližed sädod.
Kaikutte scenal ezinii penekaižespäi vanhembaižehesai oli čomas sädos.
Praznikan vedäjin oliba čomad neiččed, Kalagen školan vepsän kelen opendajad – Maria Mironova da Julia Aprodu.
A ”Kalarandan” pähengen oli vedehine vai veden ižand.
Ezmäi hän oli abittunu Kalagen eläjiden päle, miše hö ei tehkoi hänele lahjoid.
Ved’ amuižiš aigoišpäi vepsläižed pidäba sures arvos londusen ižandoid.
Kaikutte vepsläine tedab, miše ei sa sül’kta vedehe vai tacta sihe murdod, pesta järves vai joges redukahid kengid.
Ende, miše vedehine andaiži kalanikale hüvän salhen, pästtihe vedehe munid, pirgoid, tabakoid, eskai valatihe vinad.
Praznikal vedehine sanui, miše ristitud unohtiba hänes, sikš hän enamba ei anda ristituile kalad da lähteb Änižespäi vändmaha toižiden vedehižidenke kartoihe.
Praznikan adivod toivotiba ihastoitta veden ižandad karguil da pajoil.
Toine toižen jäl’ghe scenal eziniba erazvuiččed kollektivad.
Avaiži iloitelendprogramman Kalagen uz’ pajokollektiv – ”Pihleine”.
Kollektivale ei ole üht-ki vot, a sen pajanikad jo eziniba täl vodel ”Elonpu”-praznikal Vidlas da om jo kuctud praznikoile Piterin agjan vepsläižihe külihe.
Kollektivas om seičeme našt.
Hö pajataba venäks da vepsäks.
Kalages ülevas sanutas – ”Nügüd’ meil om ičeze hor!”.
Om hüvä nähta, kut kalagelaižil eläjil sündui taht kaita vepsän rahvahan kul’turad da kel’t.
Toižiden ristituiden ozutez paksus om ”tartukaz”.
Konz kenelse ristituišpäi küläs om taht midä-se tehta rahvahan kul’turan kaičendan täht, ka toižil-ki ristituil mugažo sünduškandeb nece taht.
Päivkodin lapsed lugiba scenal runoid, a eri-igäižed školan openikad kargaižiba.
Kollektivad ihastoitiba vedehišt.
Pigai hän-ki oli jo hüviš meliš da iče iloiteli praznikale tulnuzid ristituid – sanui ozoitesid, starinoiči vepsläižiden kalateshe sidotud primetoiš da püdandpeitusiš.
Ihastusiš vedehine toivoti, miše Kalagen eläjil linneb kala.
Ristituile ozastui ihastoitta veden ižandad.
No hüväs meles oli ei vaiše vedehine, a kaik praznikan ižandad da adivod.
Hüvä sä oli kogonaižen päivän.
”Kalarandal” vastsihe heimolaižed da sebranikad, tutabad ristitud.
Kense kundli koncertad, kense käveli Änižen randadme, norišt tegi fotokuvid čomal londusel, lapsed joksiba heinädme da vändiba toine toiženke.
Praznikal voi ostta lahjoid muštoks ičeleze vai kenele-ni.
”Kalarandale” tuliba sijaližed mastarid da mastarid Petroskoišpäi.
Hö möiba erazvuiččid tehmusid nahkaspäi da puspäi.
Ičeze mastarut ezitiba šoutjärvelaižed-ki mastarid.
Ei edahan möndrivišpäi kaikutte tahtnik voi mujutada kukoid gipsaspäi, a sid’ otta se kerdale kodihe.
Sijaližed emägaižed paštoiba praznikaks vepsläižid pirgoid.
Tuli praznikale tetab-ki Karjalas sädoiden mastar’ Margarita Kemppainen.
Hän toi ičezenke keskaigaižehe sädoho sobdud tätüižid.
Mugažo Margarita tarjoiči ristituile panda päle vepsläine rahvahaline sädo da starinoiči sen erigoičusiš, andoi melentartuižid nevondoid.
Ozatelmaha praznikanke kalagelaižid tuliba Šoutjärven da Šokšun elotahoiden pämehed da ezitajad.
Petroskoišpäi tuli Rahvahaližen da regionaližen politikan ministerstvan Igähižiden rahvahiden tugen erišton pämez’ Jelena Migunova.
Ičeze ezituses hän pagiži tarbhudes sirtta tradicijoid norele sugupol’vele.
Jelena Ivanovna andoi külän aktivistoile kitändkirjeižid vepsän kelen kaičendas da vepsläižen tradicionaližen kul’turan kehitoitandas.
Näguihe, miše ”Kalarandal” kerazihe kogonaine Kalag’-külä.
Nacein, muga oli-ki.
Tuliba praznikale adivod toižiš-ki külišpäi – Kaskezaspäi, Šoutjärvespäi, eskai Nemžalpäi da Päžjärvespäi.
Alevtina Jefimovna Naumova da Valentina Jakovlevna Sorokina Kaskezaspäi surel tahtol tuliba ”Kalarandale” da ühthe än’he jagoihe meidenke ičeze tundmusil: ”Kodiš radam, a tägä lebaidamoi.
Kaik praznikal om hüvin organizoitud.
Meile kaik om mel’he.
Miše tehta mugoine praznik, pidab ved’ äi väged.
Om valitud hüvä sija praznikan täht.
Om čoma koncert, lujas äi lapsid.
Meile anttihe avtobus.
Spasib siš.
Kalagehesai meiden küläspäi om 12 kilometrad, abutadihe sadas.
Da völ mugoine sä om čoma.
Amu ei olend mugoižid praznikoid vepsoil.
Pidab tehta ningoižid praznikoid, miše rahvaz ei unohtaiži ičeze kel’t, ičeze rahvahan kul’turad.
Ei sa unohtada sidä, pidab se kaita.
Meiden küläs pagištas vepsäks.
Jäl’gmäižel aigal napriba enamba pagišta.
No norištod i lapsid om vähä posadas.
Hö ei pagiškoi vepsäks”.
Natalia Silakova spasiboiči kaikid, ken ühtni praznikan tegendaha.
Hän da toižed ristitud toivoba, miše ”Kalarand” tegese tradicionaližeks praznikaks, miše se ”kazvab”, miše sille tuleskeleb völ enamba rahvast, mi tuli täl vodel.
”Kodima”- lehtesen radnikad-ki toivoba sihe.

”Elonpu”-praznik Vidl-küläs oli täuz’ erazvuiččid tarbhaižid azjtegoid.
Üks’ niišpäi oli uden kirjan prezentacii.
Tutab vepsän rahvahan tedai Valentina Lebedeva eziti ičeze kirjan, miččen nimi om ”Vepsläižed: etnografižed kirjutesed” (”Вепсы: этнографические заметки”).
Valentina Lebedeva starinoiči ičeze kirjas da sen tegendas.
Iče Valentina om Kurb-küläspäi da kirjaha hän kerazi kaik, mi om külän elos: miččed pertid oliba, midä ristitud radoiba, miččid läžundoid oli da kut spravitihe.
Mugažo kirjaha om keratud receptad, muga sanutud külän keitmine.
Ühtel sanal, kaik külän elo om keratud ühthe kirjaha.
Valentina Lebedeva kerazi materialad kirjan täht läz koumekümned vot.
Valentina om sündunu vepsläižehe kanzaha da hänel oli lujas čoma baboi, kudamb kazvatiki händast.
Baboi starinoiči vunukale kaiken, a Valentina kaiken küzeli.
Baboi vedäti händast kaikile külän praznikoile, mahapanendaha da muštmižile, konz kenni küläs koli.
A Valentina oli mugoine tabal, miše hänele kaik oli melentartušt, hän tahtoi kaikes tedištada, küzelta.
I mi vanhembaks tegihe Valentina, sid’ enamba hän homaiči, miše kaik hajeneb: külän eläjad koleba, norišt ajab külišpäi lidnoihe.
Vähä om jänu ristituid, kudambad muštaba midä-se.
Sikš hän tahtoi-ki tehta kirjan.
Hänele tuli taht kerata materialoid külän elos da eläjiš.
Kut sanui iče Valentina, hän tahtoi tehta enciklopedijan vepsläižen külän polhe.
Valentina tegi suren radon.
Hän käveli baboidennoks da dedoidennoks, kudambad starinoičiba melentartuižid azjoid.
Lujas äi tedoid hän sai ičeze baboilpäi da johtuti iče.
Muga sündui-ki nece čoma kirj.
Kirj om lujas čoma, kovas kores.
Valentina starinoiči, miše hän lujas tahtoi, miše kirj oliži mugoižen, miše kaik kuvad oližiba čomad da oikti paindud korehe.
Valentina oli hüväs meles, konz poig toi hänele kirjan.
Praznikal-žo oli lujas äi ristituid, kudambad tahtoiba ostta kirjan.
Hö tedištiba kirjan polhe internetaspäi da eciba Valentina Lebedevad ani homendesespäi.
Kaik tuliba hänennoks, ostiba kirjan da pakičiba hänen käzikirjutesen.
Valentina om sidä mel’t, miše hän möb kaik kirjad.
Valentina Lebedeva tegeb suren radon vepsän kul’turan kaičendan täht.
Hän tahtoib miše hänen jäl’ghe kaik nece eläiži.
Mö sanum Velentina Lebedevale sured spasibod da toivotam hänele uzid kirjoid da idejoid.

Amuižiš aigoišpäi Kalages kaitas vepsläižid tradicijoid, kel’t, kul’turad.
Nügüd’ sigä om ičeze ”Pihleine”- fol’klorkollektiv, kudamb ihastoitab eläjid ičeze pajoil, ühtneb erazvuiččihe külän azjtegoihe, praznikoihe.
Kacmata sihe, miše se om sündnu ei muga amu, sidä jo kuctas ezinemaha praznikoile äjihe toižihe külihe.”Kalarand”-praznikan aigan üks’ ”Pihleine”- pajokollektivan ühtnikoišpäi Ol’ga Anatoljevna Lukijanova starinoiči minei, kut om sündnu nece čoma kollektiv.
– Kuspäi tuli idei tehta kollektiv i kut kaik zavodihe?
– Kaikuččen voden školas praznuitas Rauhan ristitun päivad.
Mö naižidenke kaiken keradamoiš necile praznikale i pajatam pajoid.
Necil-ki kerdal mö tulim praznikale.
Kalagen administracijan pämehele Natalia Jevgenjevna Silakovale lujas tuli mel’he, kut mö pajatam.
Hän tariči minei tehta kollektiv.
Minä zvonin naižile i kucuin heid pajatamha.
Muga zavodim keratas repeticijoile.
– Äjak mest om teiden kollektivas i ken mülüb sihe?
– Ezmäi meid oli viž mest.
Nügüd’ om kahesa mest ühtes bajanistanke.
Sergei Aleksandrovič Ul’bakov tuleb mijale Šoutjärvespäi.
Hän hüviš meliš vändab meile bajanal i mö olem ihastusiš, miše hän om meidenke kollektivas.
Meil om lujas üks’meline kollektiv.
Läz kaik kollektivas oma vepsläižed.
Kollektivas oma eri-igäižed naižed.
Kaik mö hüvin ladimoiš toine toiženke.
Kaikutte tahtnik voib tulda kollektivaha i pajatada meidenke.
– Kuspäi tuli kollektivan nimi – ”Pihleine”?
– Mö iče kaik kollektivas pätim, miše pihleine om meiden vepsläine simvol.
Nece om külän kaičii.
Se kaičeb meid.
Muga tuliki nimi.
– Kuspäi otat pajoid?
– Neciš azjas meile abutaba külän baboid, vepsän kelen opendajad.
Kaik abutaba meile, niken nikonz ei hül’gäidand pakičust.
Valentina Sem’onovna kirjuti meile častuškoid.
Venälaižid pajoid otam internetaspäi.
Miččid-se pajoid sanub Sergei Ul’bakov.
A ”Kalag’”- pajon vepsän kelel meile kirjuti Gul’a Polivanova Vidl-küläspäi.
Nügüd’ meile kirjutadihe uzid častuškoid Kaskezas.
Zavodim opeta niid.
– Kut tö vaumičetoiš ezinemaha?
– Mö vasttamoiš kaks’ kerdad nedališ.
Minä zvonin kaikile, sanun konz i kus linneb repeticii.
Pajatam, opendam uzid pajoid.
Mö omblim ičelemoi kost’umoid.
Ned tuliba kaik erazvuččed, no lujas čomad.
– Kus tö jo ezinit?
– Ezmäi kaiked mö pajatam ičeze azjtegoil vai praznikoil, miččid tehtas Kalages.
Ajoim Vägestusen päiväle Kaskezaha.
Meid mugažo kuctihe ”Elonpu”-praznikale Vidl-külähä, olim Kindasovo-küläs-ki.
Meid kulištadihe, homaitihe, nügüd’ kuctas paksumba.
Teravas ajam ”Elonpu”-praznikale Šoutjärvehe, jäl’ges Päiväižen praznikale Šokšuhu.
– Miččed planad oma tulebaha aigaha?
– Nügüd’ meil oma keskaigaižed kost’umad.
No administracii toivoti ombelta meiden täht ühtejiččid kost’umoid da kengid.
Tahtoim opetas vändmaha balalaikoil, luzikoil.
Meletam möhemba kargaita-ki.
Otam kaiken rahvahaspäi.
– Om-ik teile mel’he pajatada?
– Surel tahtol kävuim repeticijoile.
Kaikile ühtnikoile nece om mel’he.
Mö vasttamoiš, pajatam, pagižem elos, nagram.
Pajo abutab eläda.
Rata-ki pajatades om kebnemba.
Tuled jäl’ges repeticjad kodihe, ka hengel kut-se om kebnemb, om hüvä mel’.
Väzund da opal kuna-se kadoba.
Mö tahtoim opeta uzid pajoid, kehitoitta vepsän kul’turad.
Minä olen vepsläine i minei lujas tahtoiše, miše ezitatoiden tradicijad eläižiba.

Kezakun 29.
päiväl Šoutjärven etnografižes muzejas mäni hüvä aigtego, mitte kerazi külän eläjid.
Oli avaitud kuvaozuteluz, miččen nimi om ”Karjalan keväz’”.
Ristituil oli voimuz tundištadas kuviden avtoranke – taidehpirdajanke Konstantin Moškinanke.
Konstantinan kodima om Vätka (Kirov-lidn).
Laps’agaspäi hän navedi pirta.
Ezmäi hän openzihe taidehškolas, jäl’ges učiliščas da institutas.
Nel’l’ vot tagaze hän ezmäižen kerdan tuli Šoutjärvehe.
Necil kerdal hän tuleb vepsläižidennoks jo koumanden kerdan.
Sündub küzund – mi toi händast vepsän male?
Konstantinale om melentartušt suomalaiž-ugrilaižiden rahvahiden istorii.
Vepsläižiš hän kulišti mamalpäi.
Hänele oli melentartušt tedištada heiden polhe.
Zavodi ecta materialad.
Tedišti, miše vepsläižed eläba ani läz heidenke – Vologdan agjas, da völ pagižeba ičeze kelel.
Sid’ hän tahtoi tedištada völ enamba vepsläižiš.
Zavodi oppida niid.
Eskai openzi vepsän kel’t i nügüd’ hüvin pagižeb sil.
Äjad pirdajad tuleba Karjalaha, miše pirta londust, järvid, jogid.
A Konstantin tuli Karjalaha, miše enamba tedištada vepsläižiš.
Šoutjärv’-küläd hän valiči sikš, miše nece om pohjoižvepsläižiden kul’turkeskuz.
Sid’ om etnografine muzei, vepsän hor, rahvaz pagižeb kelel.
Muga hän tuli Šoutjärvehe.
Ičeze ezmäižes matkas Šoutjärvehe Konstantin sanub: ”Vastuz oli lujas läm’, täs tundištimoi hüviden ristituidenke.
Ezmäi kaiked minun sil’mnägubale tuli kuva Hamamäthaze.
Minä sid’-žo mel’düin neche londuzkuvaha.
Siloi irdal oli keza.
Ümbri oli čoma londuz, Änine.
Ühtes vepsän horanke minä läksin Oštaha praznikale.
I minä el’genzin, miše tänna pidab pörtas.
Siloi völ ei olend idejad tehta ozutelust.
Kulin kel’t, pagižin ristituidenke, tundištimoi vepsän rahvahan kul’turanke i el’genzin, miše vepsläižed oma läheližed meile.
Nägin tutabid antropologižid modoid, kulin tutabad änetust”.
Toižen kerdan Konstantin tuli Šoutjärvehe kevädel: ”Nece oli läm’ päipaštokaz keväz’.
Oli Äipäiv.
Nikonz en nägend mugomad siništ vet joges.
Sil päiväl pirdin kogonaižen päivän”.
Hänen henged libutiba meiden londuz, vepsläine külä, rahvaz.
Ičeze tundmusid matkas Karjalaha hän ozuti ičeze kuviš.
Muga sündui idei tehta projektan i pidi se todenzoitta.
Nece projekt, miččen satusen mö tämbei nägem, oli lujas pit’k i jüged.
I kut sanui Konstantin, hänen täht se oli lujas melentartuine i tärged.
Konstantin Moškinan kuvaozutelusen pätem om Karjalan keväz’.
Nece nimi om anttud päkuvale, kus om ozutadud kaikid vahvemb pirdajan tundmuz matkas Karjalaha.
Täs pirdai kuvazi külän čomut, pertid, joged, ristitun jügedad radod ičeze linmal.
Necidä päkuvad ližadaba toižed taidehpaltnad, kus om pirtud külän irdad, mecjärvut, Änine, lainhed, lete, pedajad...
No kaikid nenid kuvid ühtenzoitab keväz’.
I pidab sanuda, kaikuččel kuval se om ani erazvuitte.
Keväz’ znamoičeb midä-se ut, verest kut londuses, muga ristituiden elos-ki.
Tahtoiše, miše ristitud oližiba ozakahad, eläižiba hüvin.
Mugažo ozutelusel voib nähta eläjiden modkuvid, pertid.
Niiš hän tahtoi ozutada mel’kuvan, mitte om tipiline vepsläižile.
Konstantin eläb edahan Karjalaspäi, no nece ei telusta hänele olda sidos Karjalanke ičeze kuviden kal’t.
Hän om sidä mel’t, miše Karjala mil-se kožub Vätkaha: ”Tahtoin ozutada miše kaik nece om pohjoine, nece om sija kus eläba suomalaiž-ugrilaižed rahvahad.
Nened londuzkuvad oma läheližed kaikile suomalaiž-ugrilaižile rahvahile”.
Taidehpirdajan täht om tärged, miše hänen radod ihastoitaižiba ristituid, miše kaik nece oliži mel’he heile.
Jäl’ges institutad nece om ezmäine Konstantin Moškinan ozuteluz vepsän mal.
Tuldes muzejan zalaha, om mugoine tundmuz, miše nügüd’ irdal om keväz’, puhub verez tullei, londuz heraštub.
Tulgat ozutelusele i rižagat ičeiž kevät!

Heinkun lopus Švecian Uppsala-lidnas mäni kezaline openduzvastuz vai töpaja ”Summer workshop: Introduction to the Minor Finnic Languages”, mitte tundištoiti vastusen ühtnikoid peniden baltianmeren-suomalaižiden kelidenke.
Uppsala ei ole sur’ lidn, no se om lujas čoma.
Sigä sijadase Skandinavian kaikid vanhemb universitet, mitte avaitihe 15.
voz’sadal.
Nügüd’ nece om sur’ i tutab universitet.
Siš radab suomalaiž-ugrilaižiden keliden professor Rohir Blokland.
Hän vaumiči-ki necen kezaližen opendusen, miččele tuli 15 üläopenikad da aspirantad Evropan kudes universitetaspäi: Tartu (Estonia), Helsinki da Turku (Suomi), Seged (Vengria), Münhen (Germania), Vena (Avstria).
Tundištoittes oli valitud koume kel’t: livin kel’, vepsän kel’ da suviestonian paginad.
R.
Blokland kucui vedämaha openduzkursoid koume opendajad: Valt Ernštrait Latviaspäi, Helen Plado Estoniaspäi da Ol’ga Žukova Karjalaspäi.
Kaikuččele kelele oli anttud päiv, konz tarbiž oli starinoita, tehta ezitusid, a jäl’ghe tehta praktiližid kelen tegendoid.
V.
Ernštrait starinoiči liviläižiš – penes rahvahas, mitte eläb Latvias meren randal.
Toižel päiväl Petroskoin universitetan opendai Ol’ga Žukova starinoiči vepsläižiš: heiden elontahoiš, vepsän kelen erigoičusiš da paginoiden eroiš.
Mugažo ezituses oli ozutadud nügüd’aigaline-ki elo – vepsänkeline literatur, lugendlehtez, kelen openduz, Vepsän kul’tursebr i m.e.
Lopuks kaik kacuiba ”Vepsän sai”-fil’mad, mitte lujas tuli mel’he da sünduti äi küzundoid.
Praktiližes palas openikad lugiba tekstad vepsän kelel, andoiba vastusid küzundoihe, kändiba vepsän kelespäi suomeks da eskai openziba penen runon.
Vepsän kelen el’gendamine ei olend lujas jüged heile, sikš ku kaik teziba suomen vai estin kel’t.
H.
Plado Tartun universitetaspäi sanui Estonian suvipaginoiš, Viru-tahon paginoiš.
Hän eziti, miččid fonetižid da grammatižid eroid om niiš estin kelen rindatades.
Jäl’gmäižel päiväl oli kaikuččen universitetan ezituz, kus iče openikad starinoičiba keližiš oppindtemoiš.
Professor R.
Blokland lujas spasiboiči opendajid tulendas da rados.
Opendusen töpajan aigan kaikutte voili sanuda ičeze mel’pidoid da küzuda midä taht.
Paginad da tundištoitused jatksihe i longen, i ehtlongen aigan.
Om melentartušt, miše äjiš evropalaižiš universitetoiš om tahtnikoid teta i oppida suomalaiž-ugrilaižid kelid.

Ei muite Terval-küläd nimitadas adivoičetajaks küläks Ojatin randal.
Vepsläižen külän nimes mö kuti kulem ”tervhen”-sanad.
Nece vajeh sanutas praznikan adivoile, toivotades heile tervhut.
Sikš rigehtibaki adivod vepsän kul’turan ”Enarne ma”-praznikale, kut kaznuded lapsed rigehtiba vanhembiden pertihe.
Külän eläjiden täht päč om tärged azj.
Se sötab da lämbitab.
Sikš, praznikale anttihe nimi-ki: ”Päč om mamoi, se om külän heng”.
Aigoiš homendesespäi pöud praznikan täht oli vaumiž vastata adivoid.
Sil varastiba ičeze aigad pit’käd laučad, sured tätüižed, kuti jügedad kartohkhavadod, scen oli čomitadud muga, miše kožui pertin rusttaha čogaha.
Scenan edes voi nägištada erazvuiččiden rahvahiden ezitajid, kudambad käveliba ičeze rahvahaližiš sädoiš.
Ozutesikš, Ojatin randale tuliba adivod Povolžejespäi da edahaižes Kamčatkaspäi.
Mastarid vaumičihe praznikaks – azotiba tarbhid mastar’-klassoiden täht da avaižiba möndsijoid, a adivod varastiba čudod...
Čoma kelloiden kelotuz sanui kaikile sen polhe, miše praznik zavodiše.
Hüvän tradicijan mödhe ”Ojatin večorka”- da ”Ajuški”- fol’klorkollektivad tuliba scenale rusttoiš ezipaikoiš, miččil oli kirjutadud Enarne ma-sana.
Necil kezakun päiväl neiččed ičeze pičuižiden tütridenke paniba tätüižiden päle rusttoid ezipaikoid.
Nene tätüižed oliba praznikan hüvän čomitesen.
Niiden rindal äjad tegiba fotoid.
Praznikan vedäjad vastsiba adivoid čomil sanoil: ”Hüvä rahvaz, adivoižed!
Meile om mel’he nähta teid meiden päfol’klorpraznikal!
Praznikan päsimvolaks om tulnu päč.
Sikš scenal starinoitihe mugošt sarnad: ”Erazvuiččiš pertiš varastadas 40 sarnad, 40 starinad.
No tämbei adivoičetan teid kuti magukahil pirgoil, kuti rusttoil skancoil, kuti erazvuiččel sömäl, lahjoičen teile sarnan külän hengen polhe, sarnan kaikuččen pertin ižandan polhe, sarnan kivipäčin polhe.
Sanutas, miše päč om külän heng, jogahižen pertin heng.
Sanutas, miše konzse küläle Ojatin randal anttihe Terval-nimi...”
Praznikan aigan adivod voiba nägištada da kulištada, kut pašttas leibäd päčiš, tedištada paštatesiden vaumičendan peitusid, ozutesikš, sen polhe, miše ende kanznikad ei unohtanugoi päčin ižandan polhe – Rahkoiden polhe.
Hänenke kaik sijad tehtihe teramba da paremba.
Neniden sanoiden jäl’ges adivoid kuctihe horovodha, a scenale kuctihe kalhid adivoid, kudambad sanuiba ičeze melid necen praznikan polhe.
Oblastin varapämez’ Nikolai Emeljanov lugi ozatelendtelegramman Piterin agjan gubernatoralpäi da sanui, miše nece praznik om znamasine päiv kalendariš.
Hänen sanoiden mödhe kaik nece tehtas ristituiden abul, kudambad kaičeba vepsän rahvahan kul’turad, andaba ičeze tedoid norile pol’vile.
Deputat Vladimir Radkevič ližazi, miše hänele kaikuččel kerdal om mel’he olda necil praznikal.
Hän sanui, miše necil mal eläb maht kaita tradicijoid.
Aleksandr Svirskijan monastirin igumen Antonii lugi episkopan Mstislavan ozatelendsanoid da toivoti kaikile Aleksandr Svirskijan blahoslovenijad.
Rajonan administracijan pämez’ Ivan Dmitrenko sanui praznikan tegijoile kitändsanoid.
A Piterin vepsän sebran pämez’ Viktor Trifojev pagiži adivoidenke vepsän kelel.
Praznikan adivoile anttihe puižid luzikoid da adivoičetadihe magukahal pudrol.
Jäl’ges sidä neičukaižed läksiba scenalpäi da adivoičetiba kaikid praznikale tulijoid šonkalitoil.
Praznikan znamasižeks azjaks tegihe uz’ kirj.
Sen nimi om ”Kodiman än’”.
Kirjan tiraž om 500 ekzempl’arad.
Kirjas om äi čomid mujukahid fotoid, äi tarbhaižid istoriližid tekstoid, miččed starinoičeba ”Enarne ma”-praznikan polhe.
Necen praznikan istorii nügüd’ kaičese kirjas.
Kirjan kor’ om čomitadud koivun kuval da kaikuččel lehtpolel om mugažo koivrungiden kuvid.
Kirjan čomitiba Jevgenija da Tatjana Klimovad, mugažo Natalja Bukovskaja.
Rajonan administracijan erišton pämez’ Natalja Čulanova lahjoiči kitändkirjeižid kirjan tegijoile.
Neciš kirjas om muga äi tarbhaižid tedoid, miše se tuleb abuhu tulijoile praznikan tegijoile.
Völ ühten lahjan praznikan adivoile oli čoma karg erazvuiččiden kodikaluidenke: ludidenke, jauhondkividenke, segloidenke da muga edemba.
Niiden heläiduz oli kuti enččen aigan muzik.
Se johtuti adivoile enččen elon polhe küläpertiš.
Ved’ äjad muštaba laps’aigaspäi nenid kulundoid: lavan laudoiden kidžu, vastoiden kulund vai samvariden pajo.
Ihastoiti vepsän kelen tedoil lapsiden ”Manzikaine”- pajogrupp Pöudospäi.
Ved’ kul’tur keleta koleb.
Ičeze pajo- da kargmahtoid ozutiba mugažo ”Krasnaja gorka”-fol’klorkollektiv Volhovan rajonaspäi, Šiikorno-marin rahvahan ezitajad, Juratu-čuvašijalaine fol’klorkollektiv.
Nenid kollektivoid kerazi ühthe Piterin agjan Sebrastusen pert’.
Toižel päiväl praznikprogramm jatksihe jo Enarne mal i se mugažo andoi adivoile äi hüvid melid.
Völ üks’ ”Enarne ma”-praznikan istorijan lehtpol’ om kätud, a praznikan tegijad zavodiba kirjutada jo ut lehtpol’t i nece znamoičeb, miše praznik völ eläškandeb äi vozid.

Kezaku om pästnikoiden aig.
Päivkodišpäi, školišpäi, universitetoišpäi pästase lapsed, openikad da üläopenikad.
Heiden edes avaidasoiš uded verajad tundmatomaha, no melentartuižehe eloho, mitte om täuz’ uzid tedoid da mahtištod.
Petroskoin universitetan baltianmeren-suomalaižiden keliden kafedral opetas suomen, karjalan da vepsän kelid.
Tobjimalaz kafedral vepsän da karjalan kelen openduzgruppas om 2-4 ristitud.
No äjak-se vot tagaze konkurs oli mugoine pen’, miše niken ei tulend kafedrale opendamha vepsän kel’t.
Täl vodel, eskai koumes vodes päliči, kafedral vaumitihe kaks’ vepsän kelen bakalavrad: Darja Hil’ da Darja Švecova.
Heiden lopradod oliba etnolingvistižed.
Neiččed kacuiba etnografižid temoid kelen polespäi.
Darja Švecovan radon nimi oli ”Tradicionaližen sädon nimed vepsän keles”, Darja Hilin radon nimi oli ”Unen koncept vepsläižiden kel’kuvas”.
Temad neiččed valičiba iče, heiden täht nene azjad oliba lujas melentartuižed.
Daša Švecova jo pit’kha tahtoi el’geta, miččen oli tradicionaline vepsläine sädo, mitte nägo oli sobal erazvuiččil aigoil da miččed nimed oliba sädon paloil.
Darja Hil’ mugažo valiči melentartuižen teman, mitte om sidotud unehe.
Nece om uz’ da melentartuine tem kaikile.
Paiči sidä Daša iče pirdi uniden hengid, i kaik voiba kacta, miččed voiba olda unenhenged vepsläižil.
Pidab sanuda, miše üläopenikad lujas tarkašti kirjutiba ičeze töid.
Kaks’ vot hö eciba da keraziba materialoid i lopuks tegiba čomid radoid, miččid komissii arvosti hüvin.
Loptöiden ohjandajan oli opendai Ol’ga Žukova.
Hän lujas abuti neiččile.
Arvostelendkomissijaha mülüibä tutabad kel’tedajad da kafedran opendajad: Nina Zaiceva, Tatjana Paškova, Aleksandra Rodionova da Svetlana Nagurnaja.
Mugažo kundelmaha ezitusid tuli keliden professor Irma Mullonen.
Kaik adivod da komissijan ühtnikad tegiba melentartuižid da tarbhaižid küzundoid.
Neiččed andoiba vastusid niihe, i tuli melentartuine diskussii.
Ezitusiden jäl’ghe komissii pagiži da päti panda neiččile ”viž”-arvznamad.
A kezakun lopus pästnikoile anttihe diplomid.
Nelläs openduzvodes molembad neiččed ozutiba ičeze armastust baltianmeren-suomalaižihe kelihe da kul’turaha.
Nece armastuz abuti heile opetas hüvin da lopuks sada rusttoid diplomoid.
Neiččed jagoihe ičeze tundmusil openduses da ezitusiš:  Darja Švecova: Ičemoi loptöd mö vaumičim da starinoičim vepsän kelel.
Joga meišpäi pani neche radoho kaik ičeze väged da tedod.
Mö tahtoim ozutada, midä mö oppim neniš openduzvoziš, ozutada kaikile, midä mö tegim, miččid uzid azjoid tedištim.
Pidab sanuda, miše diplomtöiden ezitand om lujas tärged da nervokaz azjtego.
Komissijas oli Nina Zaiceva, kudamb ičeze hüväl melel tüništoiti meid.
Meiden vepsän kelen opendajad Ol’ga Žukova da Maria Košeleva kaiken abutiba meile da sil päiväl tuliba tugedamha meid.
Minä en usko, miše nel’l’ vot universitetas mäniba muga hotkas.
Lujas äi čomid johtutesid jäi meiden muštho.
Enamba kaikid minä muštan ezmäižid suomen da vepsän keliden openduzparoid.
Meil oliba parahimad kafedran opendajad, kudambad andoiba meile äi tedoid.
Tahtoin sanuda heile sured spasibod siš.
Kezakun 29.
päiv jäi minun muštho kut üks’ ozakahiš da praznikaližiš azjoišpäi nelläs openduzvodes.
Darja Hil’: Minei universitet avaiži verajad miruhu, mitte om sidotud kelihe da ristituihe, kudambad navediba kelid.
Minun melen mödhe om lujas tärged el’geta, miše sinus ümbri oma üks’meližed ristitud.
Ristitud, kudambiden melentartused oma mugoižed-žo, kut sinun-ki.
Meiden kafedran opendajad oma todesižed ičeze radon navedijad, hö navediba ičeze opendajan töd da mö rižim necidä.
Kactes opendajihe mö-ki tahtoim tedištada uzid azjoid, tarkištelda niid da meletada levedamba, miše tehtas parembaks.
Hö ozutiba meile hüväd ozutest.
Nügüd’ minä olen Vengrias, kuna putuin opendusen taguiči.
Tägä kezaškolas minä opendamoi ristituidenke, kudambile om mel’he baltianmeren-suomalaižid kelid i kudambad kändajita el’gendaba toine tošt hüvin.
Tahtoin sanuda universitetale sured spasibod neciš voimuses.
Nelläs openduzvodes minä sain muga äi tedoid, minei eskai tarbiž völ nel’l’ vot harjenemha niihe.
Da nece om lujas hüvä, ved’ tedod – nece om elo.
Diplomtöiden ezitused andoiba minei vaiše čomid tundmusid, sikš miše meil oli voimuz pagišta kafedran kel’tedajidenke, kudambad oma tetabad suomalaiž-ugrilaižes mirus, kundelta heiden nevondoid.
Meiden ezituz oli kuti kel’tedajiden klub i minä meletan, miše se om oikti.
Minä tahtoin opetas edemba-ki meiden kafedran magistraturas.
Universitet lahjoiči minei elon pätegendan!
Kodima-lugendlehtesen radnikad tahtoiba ozatelda neičukaižid da toivotada heile uzid satusid openduses da elos!

Ezmäižen mugoižen azjtegon Karjalan rahvahan sebr tegi muloi.
”Karjalaine kruuga” ühtenzoiti äi rahvast.
Sihe ühtneba ristitud Petroskoišpäi da erazvuiččiš Karjalan agjoišpäi.
Äjad ühtnikad tuleskeleba azjtegole rahvahaližiš sädoiš.
Täl vodel ühtnikad eskai otiba kerdale Karjalan flagan.
Karjalan pohjoižes ”kruugad” nimitadas mugažo ”rinkkikš” da ”piirileikoikš”.
Erazvuiččiš sijoiš necidä kargud kargaitihe erazvuiččikš.
Kaikuččes küläs voi olda ičeze ”kruuga”.
No sen päeričuz horovodaspäi om siš, miše ”kruugas” ei kävugoi agjatomašti, ümbrust ei saupkoi.
Ristitud pidäba toine tošt kädes i tegeba figuroid, miččid meletab kargun vedäi.
Tobjimalaz ”kruugad” vedetihe pajataden.
No pajo da karg oliba kuti kaks’ erazvuttušt azjad.
”Kruuga” voib jatkuda lujas pit’kha.
Kuni kargaitihe, voidihe pajatada 20 pajod.
”Kruugan” vedäjan om mez’, priha vai noid.
Kargaitihe čomiš sädoiš.
Sikš paksumba ”kruugad” vedetihe praznikoil.
Päazjan karjalaine kargfol’klor om tetab kogonaižes mirus Viola Mal’min taguiči.
Hän om baletmejster, rahvahan kargun opendai, kargfol’kloran keradai, arvostadud kul’turradnik.
Viola Genrihovna kerazi küliš fol’klorad da udessünduti sidä horeografijas.
”Karjalaine kruuga”-flešmob ühtenzoiti enamba 300 ristitud.
Heiden keskes oma erazvuiččiden sebroiden ezitajad, valdmehed da kaik tahtnikad, kudambad nägištiba necidä azjtegod da pätiba ühtneda sihe.
Kut männudel-ki kerdal täl vodel ”kruugan” vedäjan oli Andei Anisimov, ”Karjala”-fol’klorižen ansambl’an ohjandai.
Täl vodel kargaižiba karjalašt ”kruugad” Essoilan eläjad-ki.
Nece flešmob tegese popul’rižembaks da tradicionaližeks, se om mel’he rahvahale.
Paiči kargud Kirovan avoirdal tehtihe viktorinan ühthevedod.
Viktorinan sädi Rahvahaližen da regionaližen politikan ministerstv.
Ministr Sergei Kisel’ov lahjoiči ”Pajuntaimen”- mirun rahvahiden sarnoiden kirjan vägestajile.
Sigä-žo voi ostta pauklahjoid da literaturad, mittušt paindas ”Periodikas”.
Flešmoban jäl’ghe kaikutte tahtnik voi kävuda ”Karjala Fest”-muzikaližele festivalile.
Sigä vätihe rok-muzikad, repad, pajatadihe rahvahaližid pajoid.
Festivalihe ühtni Šoutjärven vepsläižen etnografižen muzejan radnik-ki Jevgenii Fotejev.
Hän starinoiči Karjalan igähižes vähäluguižes rahvahas – vepsläižiš da pajati vepsän kelel erasid pajoid, miččid kirjuti iče.
Festivalin ühtnikoil oli voimuz kundelta rahvahan vändimid, pajoid da tedištada enamba rahvahaližiš sädoiš.
Voib rohktas sanuda, miše Rahvazkeskeižel mirun igähižiden rahvahiden päiväl Karjalan eläjad tunziba rahvahan ühtmut, a nece oli-ki flešmoban pätegendan.

Idei tehta mugoine kirj sündui Vepsän kul’tursebral.
Ningošt muštatišiden kogomust, mittušt voiži lugeda kaikutte tahtnik vepsläižil ei olend.
Om kaks’ kirjad, miččid tegiba vodel 1986 suomalaižed tedomehed da vodel  1992 estilaižed tedomehed.
No nene kirjad oma harvinaižed da päazjan ned om omištadud tedomehile.
Tekstad niiš oma jügedad.
Neniden kirjoiden pohjal oli-ki sädud uz’ kirj.
Ol’ga Žukova tarkašti kacui penikašt suomalašt kirjad da estilašt kaks’tomišt kogomust, kuna om keratud läz 7000 vepsläšt muštatišt.
Hän valiči 500 parahimad muštatišt da ližazi niihe völ 275 toižiš lähtkišpäi da ičekeratud materialaspäi.
Ol’ga ani laps’aigaspäi keradab fol’klorad ičeze kodiman tahon eläjil da läheližil, erasid muštatišid muštab ičeze babalpäi.
Verazmaižiden tedomehiden kirjoihe muštatišid om keratud päazjan pohjoižvepsän vepsläižil.
Kirjoiš ned om kirjutadud paginkelel.
Konz paindas fol’klortekst, ka kaitas se paginal, ei vajehtagoi tekstad.
Uz’-žo muštatišiden kogomuz om tehtud nügüdläižiden vepsläižiden kirjkelen normiden mödhe.
Sikš ku se om omištadud miččele taht lugijale.
Mugoine kogomuz voib kävutada kaiktäna: školiš, üläopištoiš, kodiš.
Om kaitud sigä vaiše erasid vaihišton erigoičusid.
Ol’ga eci da keradeli kogoho muštatišid voden.
Äjan hän lugi teoretišt materialad.
Sid’ hän päti jagata keratud materialad temoile.
Niid kirjas om 19.
Ol’ga meletab, miše temoile jagata muštatišid om paremba kaiked.
Muga kogomust om kebnemba kävutada lugijoile.
Om muštatišid, miččed ei mülünugoi nimiččele temale.
Ned om pandud ”Toižed”-palaha.
Kaik muštatišed om kätud venän kel’he.
Kändmine, Ol’ga Žukovan sanoiden mödhe, om kaikid jügedamb rad necen kirjan keradamižes.
Om muštatišid, miččil om analogoid toižiš keliš, erased ei toštkoi.
No Ol’ga sanub, miše ei kaiken om hüvä, konz muštatišel om analog toižes keles.
Sikš ku ühteiččed znamoičendoiš ned voiba olda ani erazvuiččed, a hänel oli taht ozutada vepsläšt erišt filosofijad.
Sikš enamba kaiked Ol’ga kändi läheli originalad.
”Toivon, miše nece kirj tuleb mel’he eriigäižile ristituile.
I ei vaiše vepsläižile.
Ved’ muštatiž om mugoine melentartuine fol’kloran žanr.
Siš om kaitud rahvahan melevuz’, ned ozutaba rahvahan kacundad miruhu”, – sanub Ol’ga.
A mö mugažo toivom, miše nece muštatišiden kogomuz pigai linneb kaikuččel tahtnikal.
Sen tiraž om 2000 ekzempl’arad.
Läheližel aigal Petroskoiš da Karjalan küliš tehtas uden kirjan prezentacii.

Uden al’manahan päkirjutez om omištadud Vepsläižen rahvahaližen volostin elo-ozale.
Sen avtor Zinaida Strogalščikova starinoičeb sen tegemižen da sauptamižen istorijad.
Tetaban suomalaižen kirjutajan Raisa Lardotin jubilejaks neciš nomeras om paindud ezmäine hänen ”Segoinuded lindud”-povest’-hronikan pala, miččen nimi om ”Vepsläižes mas”.
Avtor starinoičeb ičeze laps’ aigas, mitte mäni Šokš-küläs, voinvoziš i lähtendas Suomehe.
Iče Raisa om vepsläine i om sündunu Šokšuhu.
Nügüd’ hän eläb Helsinkiš.
Hänen polhe tö mugažo voit lugeda neciš nomeras.
Kirjutesen, miččen nimi om ”Minä-ki olen vepsläine”, vaumiči Marina Zarubalova.
Avtoroiden keskes, kudambad kirjutaba prozad, runoid, očerkoid i  kudambad oma hüvin tutabad vepsläižele lugijale, voib löuta Nina Zaicevad, Valentina Lebedevad, Vasilii Pul’kinad.
Al’manahas voib tundištadas unenhengidenke, miččed oma vepsläižil.
Darja Hil’ pit’kha oppi necidä temad i iče pirdi kuvid nenihe hengihe.
Mugažo al’manahas voib löuta melentartuižid materialoid tetabiden ristituiden elon polhe.
Hö tegiba suren panendan vepsän kelen kehitoitusehe.
Gul’a Polivanova starinoičeb meile ičeze armhas opendajas – Viktor Petrovič Jeršovan polhe.
Hän oli ezmäižen ristitun, kudamb toi Vidlan školha vepsän kul’turad.
Šoutjärven etnografižen muzejan pämez’ Natalia Anhimova jagase ičeze tundmusil vepsläižen külän enččes da nügüdläižes elos.
Neche kirjutesehe om pandud čomad mujukahad fotod, kus om kuvatud pohjoižvepsläižed posadad.
Kenele om melentartušt taideh, voib lugeda kirjutesen vepsläižiš taidehpirdajiš, kudambile libuti henged vepsän röunan čomuz’.
”Verez tullei”-al’manahan tiraž om 200 ekzempl’arad, se voib ostta Petroskoin ”Periodika”-paindištos.

Taideh voib tehta mirun parembaks, puhthembaks.
Se ühtenzoitab ristituid, abutab heile löuta ičesaze hüvid polid, mahtoid da lahjavut.
”Karjalan lüdikad”-sebr sanub spasibod ”Randaine”-kollektivale čomiš ezitusiš da aktivižes elotabas.
Puhthas hengespäi sebr toivotab ”Randaižele” tervhut, ozad, pit’käd igäd, lämid melid, kaiked hüväd!
”Randaine”-kollektiv čomenzoiti Kujärven praznikad (küläle täudui 455 vot) da ”Lyyditalo”- pertin avaidamišt.
”Randaine” lahjoiči äi hüvid pajoid da karguid kacujile, kudambad surel ihastusel kundliba vepsläižen kollektivan koncertad da saiba hüvid melid kogonaižeks päiväks.
”Randaine” pajati lirižid da ilokahid pajoid.
Koncertan programm oli hüvin vaumitud.
Se jäti adivoiden hengehe lämid melid da väged, mitte om mugoine tarbhaine meiden elos!
”Karjalan lüdikad”-sebran pämez’ Konovalova Lidia Viktorovna.

Keza om parahim aig praznikoiden täht.
Täl vodel Karjalan keza om lujas läm’ i čoma.
Päiväine lämbitab ristituid da andab kaikile hüväd mel’t da ihastust.
Ristitud tahtoiba lebaitas londusel, keratas ühtes da pagišta toine toiženke.
Änižel randal vepsläižed kaiken tegeba sured da čomad praznikad, kus ristitud voiba ozutada ičeze kul’turad: sädoid, käzitoid da veroid.
Kaik voiba kundelta pajoid da pagišta vepsän kelel.
Täl vodel äjiš vepsläižiš küliš oli tehtud sured praznikad.
Kus-se praznik vedetihe ezmäižen kerdan, a kus-se nece om jo hüvä tradicii.
14.
heinkud Änižjärven randal oli tehtud jogavozne vepsläine ”Elonpu”-praznik.
Čomas Šoutjärv’-posadas nece tradicii eläb jo 31 vot.
Necil kezapäiväl äjad ristitud kerazihe Änižen randale, kus korktad pedajad seižuba kuti velikanad.
Külän eläjad da toižed adivod tuleba praznikale ičeze kanzoidenke, miše olda necil päiväl ühtes.
Täl kerdal praznikale tuli äi adivoid toižiš külišpäi, agjoišpäi da lidnoišpäi.
Melentartuižed pajo- da kargsebrad lahjoičiba kaikile ičeze čomid ezitusid.
Tervhensanoid adivoile tuliba sanumaha valdmehed, külän eläjad da Vepsän Etnografižen muzejan radnikad.
Karjalan Rahvahaližen da regionaližen politikan ministerstvan radnikad kaiken tuleba praznikale sanumaha tervhensanoid da ozatelmaha vepsläižid praznikanke.
Ved’ nügüd’ tugeta i kaita penid rahvahid om lujas tärged azj.
Ol’ga Sobolenko, Karjalan Rahvahaližen da regionaližen politikan ministerstvan radnik, mugažo meletab, miše praznikad voiba abutada kaita vepsän kel’t da kul’turad.
Hän sanub: ””Elonpu” om sur’ i tärged praznik.
Nece om lujas hüvä, konz vepsläižil om voimuz pagišta kodikelel, kundelta i kacta rahvahan tradicijoid da veroid.
Praznikad oma lujas tärktad vepsän rahvahan da vepsän kelen kaičendan täht.
Täs om äi rahvast i heidenke om lujas äi lapsid.
Mö ozutam lapsile, kut pidab holitada i kaita ičeze rahvast da kel’t.
Lapsed oma kuti lang pol’vespäi pol’vehe.
”Elonpu”-praznik tegese surembaks vodespäi vodehe.
Ristituil toižiš agjoišpäi mugažo om taht olda necil praznikal.
Mö voim kacta ei vaiše Karjalan, no i toižiden agjoiden vepsläižiden kul’turad.
Necen praznikan abul ristitud voiba tundištadas vepsläižiden eloho da kul’turaha.
”Elonpu”-praznik om tehtud Venäman Federacijan da Karjalan büdžetan raha-abul.
Karjalan Rahvahaližen i regionaližen politikan ministerstv tugedab erazvuiččid azjtegoid vepsläižiden täht, ved’ vähäluguižile rahvahile nece abu om lujas tärged”.
Täl kerdal ”Elonpu”-praznikale tuli äi uzid pajo- da kargsebroid toižiš agjoišpäi.
No tradicijan mödhe päadivoin necil praznikal oliba Šoutjärven vepsän rahvahan horan pajanikad.
Horal om pit’k istorii da bohat repertuar.
Pajanikad ühtes horan vedäjanke, L’udmila Melentjevanke, vaumičiba čomid pajoid necen praznikan täht.
Kaik Šoutjärven vepsän rahvahan horan pajanikad oma lahjakahad ristitud.
Voib sanuda, miše heiden abul vepsän kel’ eläb nügüd’-ki.
Aigvoččed ristitud da lapsed voiba kundelta čomid pajoid vepsän kelel.
A kut äi väged, ilod da hüväd mel’t andab hor pajanikoile.
Pajatada ičemoi kelel, ozutada toižile ičeze kul’turad om lujas sur’ i tärged azj ristitun täht.
Šoutjärv’-külän eläi, Ol’ga Kokorina, surel tahtol pajatab Vepsän horas.
Hänele-ki lujas tuli mel’he ”Elonpu”-praznik täl vodel.
Ol’ga muštab kuspäi tuli nece praznik i, voib sanuda, kut se vajehtase aigan sirttes.
Ol’ga Kokorina: ””Elonpu”-praznikale om jo äi vot.
Voin sanuda, miše nece om vanh praznik.
Muštan ningoman istorijan, konz minä olin penen neičukaižen, mö elim Toižeges.
Sigä, Toižegen pedajištos mugažno oli praznik.
Nügüd’ om pandud ningoma ”Elonpu”-nimi, a ende sanutihe – ”Древо жизни”.
Necen praznikan ezmäižen tegijan oli Vasilii Ivanovič Kononov.
Hän oli Toižegespäi.
Lujas hüvä oli mez’!
Nu a sid’ zavottihe tehta praznikanŠoutjärves.
Ende mäniba ningomad praznikad.
Äi rahvast tuli erazvuiččiš posadoišpäi, lidnoišpäi.
Heil oli voimuz nähta toine tošt, pagišta.
Lujas hüvä, miše nügüd’ nece praznik eläb”.
Paiči koncertprogrammad ”Elonpu”-praznikal Šoutjärves ristitud voiba ostta erazvuiččid čomitesid, kacta rahvahan kaluid da käzitöid, mujada vepsläšt sömišt – magukahid kalitkoid da toižid pirgoid.
Koncertprogramman jäl’ges kaikid adivoid varastiba melentartuižed vändod Šoutjärven sportpöudol.
Kaikutte tahtnik voi ozutada ičeze mahtoid da väged erazvuiččiš vändoiš.
Praznikan tegijad napriba tehta muga, miše kaikile tuliži mel’he nece praznik, kut aigvoččile ristituile, muga norištole da lapsile-ki.
Lujas äi lapsid tuli praznikale ičeze vanhembidenke.
Hö vändiba vepsläižes sädos, pajatiba pajoid da lugiba runoid vepsän kelel.
Heiden täht oli äi melentartušt.
Kut om hüvä, konz lapsed kuleba vepsläšt paginad da tuleba vepsläižile praznikoile, ved’ hö oma meiden tulii aig.
A nene muštlotesed ningoižiš praznikoiš, kut ”Elonpu”, da armastuz kodikel’he jäiba heiden südäimihe igäks.
Udel vodel tradicionaline jogavozne praznik linneb tehtud Šoutjärves jo 32 kerdan!
Toivon, miše praznikale tuleb äi adivoid i heiden keskes linneb äi vepsläižid pajosebroid susedkülišpai, agjoišpai da lidnoišpai.
Ved’ om tärged vedäda vepsän mal praznikoid edemba-ki, miše ühtenzoitta rahvast da antta vepsän kelen tedoid norele pol’vele.
Ved’ praznikal voib kundelta, kut ristitud pagižeba ičemoi kelel, vepsän kelel.
Südäin kuti sulab, konz kuled vepsän paginad.
Se znamoičeb, miše vepsän kel’ eläb i om toiv, miše se eläškandeb edeleze-ki.

Tetab estilaine "Collegium Musicale"-hor tegi koume koncertad Karjalas.
Čomad muzikad hor lahjoiči Petroskoin eläjile, ozuti koncertad  arjalaižile-ki Veškelica-küläs, mugažo oli adivoiš vepsläižil – Kalag’ -küläs.
”Collegium Musicale”-hor om sündunu kahesa vot tagaze.
Nügüd’ siš pajatab 25 mest.
Horan ohjandaba Endrik Üksvärav da Miina Pärn.
Heiden sanoiden mödhe horan elo om lujas melentartuine.
Kahesas vodes hor om tehnu äi koncertoid, vaumiči äi muzikaližid programmoid, äi kerdoid hor oli gastroliš.
Horan repertuaras om tobjimalaz estilaižid pajoid, no om toižiden-ki rahvahiden pajoid.
Karjalaha hor om tulnu jo toižen kerdan.
Muloi estilaine hor oli Karjalan pohjoižes – Kalevalas, Haikol’as, Juškjärves da Voknavolokas, mitte männudel vodel sai suomalaiž-ugrilaižen päkeskusen statusan.
Ičeze matkas hor ezitab Estinman tetaban kompozitoran Veljo Tormisan muzikad.
Hän kirjuti ciklan ”Unohtadud rahvahad”, miččes om kuz’ palad: ”Livoiden jäl’gestuz” («Наследство ливов »), ”Vodjan svadibpajod” («Водские свадебные песни »), ”Ižoroiden epos” («Ижорский эпос»), ”Vepsläižed dorogad” («Вепсские дороги»), ”Inkerilaižed ehtad” («Ингерманландские вечера») da ”Karjalaine elo-oza” («Карельская судьба»).
Matkas horanke oli ”Fenno-ugria”-sebran pämez’ Viia-Kadi Raudalainen.
Muzikciklan polhe hän sanui: ”Nece cikl oli kirjutadud vozil 1970-1980.
Sen pohjas oma Baltianmeren suomalaižiden rahvahiden pajod.
Idei tehta koncertad toižiš maiš om tulnu Estinman 100-voččen jubilejan kanman.
Mö tahtoim jätta rahvahan muštho kompozitorad Veljo Tormisad, i meile tuli idei toda hänen muzikad nenile rahvahile, kudambil hän kirjuti muzikad.
Kristel Üksvärav, horan pajanik ližazi: ”Mö tahtoim kacta nenid sijoid, kus Veljo Tormis käveli da kerazi fol’klorad, tahtoim toda hänel vajehtadud muzikad nenihe sijoihe tagaze”.
Horan planoiš om ajada vatjalaižiden da inkerilaižiden adivoihe, mugažo livoiden male – Latviaha.
Viia-Kadi Raudalinen sanui: ”Matkan päazj om se, miše mö voim toda rahvahile mittušt-se palašt heiden kul’turaspäi.
Nece om jo ani toine muzik, se om vajehtadud, tägä pajatadas ei muga, no mugoine muzik abutab kaita rahvahan tradicijad, abutab udessündutada da kehitoitta sidä”.
Koncertad Kalag’-küläs rahvaz varasti jo amu.
Kundelmaha čomad muzikad tuli äi rahvast.
Hor pajati pajoid kaikuččes muzikciklan palaspäi.
Koncertaha mugažo ühtni sijaline fol’klorgrupp ”Pihleine”.
Nece fol’klorgrupp om sündunu vaiše kaks’ kut tagaze, no kacmaha sihe  se ehti jo antta koncertad Vidl-küläs, Kindasovo- da Šokš-posadoiš.
”Pihleine” pajatab pajoid ičeze pohjoižpaginal, mittušt sen pajanikad otiba ičeze baboilpäi.
Ol’ga Lukijanova, ”Pihleine”-fol’klogruppan ohjandai sanui: ”Mö varastam neciš vastusespäi uzid hüvid kosketusid da sebrastust estilaižidenke.
Olem ihastusiš, miše meil om mugoine voimuz tundištatas estilaižen horanke da toivom, miše mö vasttamoiš sen pajanikoidenke völ kerdan i, voib olda, radaškandem ühtes”.
Horan pajanikad oliba ihastusiš, miše jätiba hüvid melid da lämid jäl’gid vepsän rahvahan südäimihe.
Hö sanuiba, miše heile oli mel’he vastata heimrahvahan ezitajid, tehta hüvid kosketusid da zavodida sebrastada ristituidenke, kudambad surel tahtol kaičeba ičeze ezitatoiden kul’turad.

”Kodima”-lehteses kaikuččen voden mö starinoičem teile Päiväižen praznikas, mitte mäneb heinkus vepsläižes Šokš-küläs.
Praz-nikan iniciatorad oma ”Keradam da kaičem”-ansambl’an ühtnikad, šokšulaižed da petroskoilaižed eläjad, kudambad kaikel hengel holduba vepsän kelen kaičendas meiden mal.
Eriližid spasibsanoid pidab sanuda nenile ristituile.
Heiden vägel penikaine külän praznik kazvoi sureks jogavoččeks praznikaks, mittušt nügüd’ tugedab Karjalan rahvahaližen da regionaližen politikan ministerstv.
Rahoitadas praznikad programman mödhe federaližes büdžetaspäi Venäman Pohjoižen, Sibirin da Edahaižen Päivnouzman igähižiden rahvahiden ekonomikaližele da socialižele kehitoitandale.
Kacmata sihe, miše aigan sirttes praznik tegihe surembaks da kerazi völ enamba rahvast, se kaiči ičeze endišt lämäd, kodihahuden il’mištod.
Tradicijan mödhe sil oli sijaližiden mastariden käzitöiden ozuteluz, parahiman änikkirbin da änikpal’mikon konkursad.
Sigä-žo voi tehta ičeleze vai kenele-ni lahjaks tätüižen-kaičijan da mujada vepsläšt tradicionališt paštatest – bolpirgoid, koloboid, kartohk- da šonkalitoid čajunke.
Pidab homaita sidä, miše šokšulaižel praznikal kaiken om bohat iloiteluzprogramm lapsile, lapsed iče-ki ühtneba praznikan tegendaha.
Täl kerdal hö lugiba vepsänkeližid runoid, pajatiba vepsäks.
Šokšun školan openikad eskai ozutiba ”Nagriž”- sarnan vepsän kelel.
Lapsed tegiba horovodoid, vändiba rahvahaližihe vändoihe, ozaižiba vepsläižid ozoitesid.
Iloitelihe praznikal aigvoččed-ki ristitud.
Iloiteluzprogramman zavodiba praznikan ižand – ”Keradam da kaičem”-ansambl’, a jatksi sidä ”Randaine”-fol’klorgrupp Petroskoišpäi.
Azj om siš, miše ”Randaižen” ühtnikoiden enambištol jured oma Šokšušpäi da Išanišpäi.
Kezal hö eläba sigä, sikš hö oma molembiden kollektivoiden ühtnikad.
Ühten mugoižiš ristituišpäi om Jurii Mihailovič Mugačev.
Kerdan hänen taguiči Šokšus sündui nece praznik.
Hän ühtes toižiden külän aktivistoidenke kerazi lapsid, starinoiči heile vepsläižes kul’turas.
Iče Jurii Mihailovič mugažo pajati praznikal vepsäks da vändi stringkartaižel.
Ezmäižen kerdan Päiväižen praznikal ezini Vepsän rahvahan hor Šoutjärvespäi.
Horan ühtnikad ihastoitiba adivoid ičeze vanhoil da uzil pajoil.
No eriži pidab starinoita ühtes horan ühtnikas – Jevgenii Fotejevas.
Praznikal hän pajati kaks’ vepsläšt pajod, miččid kirjuti iče.
Nece oli lujas čoma!
Praznik ühtenzoiti lapsid, norid da aigvoččid.
Mugoižiden praznikoiden taguiči om toiv vepsän kul’turan kaičendaha.
Praznik lahjoiči hüväd mel’t, mitte völ pit’kha lämbiti ristituiden südäimid.
Siš, om taht sanuda surid spasiboid kaikile Päiväižen praznikan tegijoile.
Täl vodel Päiväižen praznik oli omištadud külän 455-voččele päiväle.
Šokšun elotahon pämez’ Viktoria Butorina ozateli sen eläjid praznikanke, toivoti kaikile hüväd mel’t da lahjoiči külän aktivistoile muštlahjoid.
Kuni Šokšus om mugoižid aktivižid mehid, vepsän kul’turan kaičendas ei tarbiž holduda.
Änikoiče, Šokš-külän taho!
Elägaha pit’kha sinun Päiväižen praznik!
Vasttamoiš toižel vodel udes!

Täl vodel sulakun 15.
päiväl täudui 100 vot tetaban runoilijan, Karjalan literaturan klassikan, Karjalan valdkundan rahvahaližen kirjutajan Jakko Vasiljevič Rugojevan sündundpäiväspäi.
Jakko Rugojevad tetas ei vaiše kut runoilijad, kirjutajad da lehtezmest, hän oli tetaban kundaližen radnikan, ičeze man patriotan.
SÜNDUI JÄRVIDEN DA MECOIDEN KESKES  Pohjoižes Karjalas suren Kuitto-järven randoil om čoma ma, mittušt rahvaz kucub Kalevalaks.
Sigä sinižiden järviden da čomiden mecoiden keskes om pen’ külä Suojärvi, kus vodel 1918 sündui Jakko Vasiljevič Rugojev.
Külä oli seičemes kilometras Kostamukša-küläspäi (sen sijal 1980-voziden augotišes oli letud Kostamukša-lidn).
Molembid külid polttihe 1942 voden uhokus.
Jakko sündui manradajan kanzaha.
Lapsen hän äjan abuteli vanhembile rados.
Konz Jakkole oli kahesa vot hän käveli vanhembidenke heinäntegole, radoi pöudol, käveli kalatamha mecjärvile, harjeni mecadamha.
HÄNEL OLIBA HÜVÄD OPENDAJAD  Augotižškolas Jakko openzihe Kostamukšas.
Hän völ ei ehtind lopta sidä, kut koli hänen tat.
I kaik holed venuiba maman hardjoile.
Jakkole pidi äjan abutada mamale.
Hän radoi pöudol, mecas i sil-žo aigal openzihe.
Konz hänele oli 12 vot, hän lopi augotižškolan.
Hänel oli sur’ taht opetas edemba i vodel 1931 hän läksi Uhtaha (nügüd’ Kalevala).
Hänel oliba hüväd opendajad, mugomad kut Matti Pirhonen, Aatami Rossi, Ilmari Toikka.
Matti Pirhonen openzi lapsid kodikel’he da  literaturaha.
Pusepän pajas Aaltami Rossin ohjandamižes openikad tegiba erazvuiččid tehmusid puspäi: kaludišton, venehid, vändimid.
Kaikutte openik voi tehta midäse ičeleze.
I paksus oli muga, miše openikad ajoiba kodihe ičeze käzil tehtud venehel.
Jakko lujas navedi necidä azjad.
Hän ezmäižen tegi skripkan, miččel jäl’ges voinad vätihe eskai simfoniiorkestras.
A ehtoil sai den’goid, miše ostta ičeleze kengäd.
Toižiden külälaižidenke prihaižidenke hän pili haugoid, kaivoi kartohkoid.
Tal’vpästusele hän jo ajoi kodihe suksil, miččed osti sadud den’goil.
Uhtan školas oli sur’ kirjišt.
Jakko paksus käveli sinna.
Lujas äjan lugi.
Tundmused kirjoišpäi, rahvahan runotusespäi, ristituiden johtutesed – kaik nece sünduti tahtod sada uzid tedoid i antta tedištadud azjoid toižile ristituile.
Muga 1930.-voziden augotišes hän zavodi kirjutada ičeze ezmäižid runoid da starinoid i painda niid suomalaižiš lehtesiš.
Noren mehen lahjavut homaitihe sijaližes lehteses i kuctihe radmaha kezalebun aigan korrespondentan.
Jakko oleskeli äjiš kodirandan küliš, vastsihe meletartuižidenke ristituidenke, kirjuti sanutesid.
Konz vodel 1936 hän lopi Uhtan keskškolan, päzui opendamhas Karjalan institutha, kus vaumitihe opendajid.
Vodel 1939 hän lopi  institutan i sai karjalan kelen da literaturan opendajan diploman.
Jäl’ges institutad Jakko pördihe Uhtan keskškolha, kus openzi lapsid karjalan kel’he da literaturaha.
SÄDANDRADOLE TELUSTI VOIN  No jo teravas zavodihe Sur’ voin.
Ezmäižiš voinan päivišpäi Rugojev takai putta frontale.
Jakko pakičihe koletuzbataljonaha.
1942.
voden uhokuspäi kirjutai vojui ”Rusked partizan”-otr’adas, mitte radoi Jakko Rugojevan kodimal.
Kaks’ kerdad oli ranitud.
Voinsatusiš händast pauklahjoitihe ”Rusked Tähtaz”-ordenal.
Voinan aigan hän jatksi kirjutada očerkoid, runoid, miččid paindihe valdkundaližiš lehtesiš.
Vodel 1943 oli ”Totuus”-lehden  voinkorrespondentan.
Necil-žo vodel läksi eloho hänen ezmäine kirj ”Kosto”.
Sihe om keratud starinad da očerkad partizanoiden polhe.
Jäl’ges voinad toine toižen jäl’ghe läksiba eloho hänen kirjad.
Hän ühtni ”Punalippu” (nügüd’ ”Carelia”)-literaturkulehtesen udessündutamižehe.
Kaiken oli sen avtoran i kaks’ kerdad händast valitihe Karjalan kirjutajiden ühtištusen johtajaks.
Jakko Rugojev, kut äjad toižed sen aigan kirjutajad, tegi sur’t kundališt radod.
Hänennoks kaiken aigan tuleskeliba enččed partizanad, kodikülän eläjad i toižed ristitud.
Hö teziba, miše Jakko ei ole üks’kaikuine heiden pakičusihe da gor’aha, kaiken abutab i tugedab heid.
LUJAS HOLDUI KARJALAN ELO-OZAS  Ičeze jäl’ghe Rugojev jäti meile enamb 40 kirjad suomen da venän kelil.
Hän ei vaiše kirjuti, no kändi-ki kirjoid.
Üks’ tärktembišpäi hänen kändradoišpäi om «Словo о полку Игореве» suomen kel’he.
Mugažo hän kändi N.
A.
Nekrasovan, V.
Majakovskijan i toižiden tetabiden runoilijoiden runoid.
Äjad hänen-ki runod da kirjad om kätud venän kel’he i äjihe verazmaižihe kelihe.
Hän lujas navedi Karjalad, sen londust, mecoid, järvid, čomid  vezilanktusid, soid da kal’l’oid, živatoid, radonnavedijoid, rohktoid da toziavonaižid ristituid: mecančapajid, manradajid, kalanikoid, mecnikoid.
Jakko lujas holdui Karjalan elo-ozas, karjalan rahvahas da kodikeles.
Hän tahtoi kaita ičeze ezitatoiden tradicijoid, kodirandan londust.
Hän oli läheline ičeze rahvahaze, i hän mujui ičeze karjalaižid jurid.
Kirjutai kerazi materialoid kodikülän eläjiš, matkoiš, miččid tegi kodiröunadme.
Ezmäižel sijal rahvahan kirjutajan Jakko Rugojevan sädandrados om armastuz kodimaha da sen ristituihe.
Jakko eli sil aigal, konz rahvaz eli ičeze ezitatoiden tradicijoiden da veroiden mödhe, konz usktihe erazvuiččihe londusen da pertin hengihe, konz noidad da tedainaižed abutiba ristituile.
Hän sabuti sidä aigad, konz sarnoid voi kulištada kaikjal: kodiš, susedpertiš, kalatesen, mectusen, heinäntegon aigan...
A pajoid, ozoitesid, muštatišid ristitud otiba paginaha joga päivän, niid eskai ei homaitud-ki.
Kaik nece kuvastui hänen runoiš da starinoiš.
Ezmäi kaiked Jakko Rugojevad tetas kut runoilijad.
Ičeze rahvahas, sen tradicijoiš, veroiš hän oli vaumiž pagišta lopmata, ku oliba rindal kundlijad.
Runoilii tarkašti kacui miruhu, tahtoi el’geta sidä.
Hän oli sidä mel’t, miše istorii jäb ristituiden muštho.
Runoiš hän äjan kirjuti karjalaižiden elos.
Londuz hänen runoiš om kuti lopmatoman elon da rahvahan istorijan simvol.
Istorii kuti eläb londuses, kut ristituiden muštos.
Voded mäneba, no Rugojevan runotuz mel’dütoitab lugijoid ičeze optimizmal.
Hän pakiči ristituid muštta enččid aigoid, istorijad, kaita ezitatoiden kul’turad, kodikelen bohatust i antta kaik nece toižile sugupol’vile.
Rahvahan kirjutajan sädandrad om eripoline.
Hän kirjuti runoid, balladoid, prozad – starinoid, očerkoid, surid romanoid.
Äjid niišpäi hän omišti ičeze armhan Kalevalan rajonan istorijale da sen eläjile.
Oldes Suren voinan ühtnikan Jakko tahtoi starinoita jäl’genikoile voinan urohiš, kudambad andoiba ičeze vägid i elod Surele Vägestusele.
Sikš hänen kirjoiš om muga äi prozad voinan polhe.
Äjad problemad, miččed om letud Rugojevan kirjoiš, nügüd’-ki oma aktualižed.
Jakko Rugojev pit’kha kerazi materialoid ičeze kodiküläs – Kostomukšas,  i sen eläjiš, miše tehta suren kirjan.
Hän tahtoi kirjutada külän da sen eläjiden istorijad, kacta niiden jurid da eloozad.
Nece oliži muštpacaz küläle, mitte polttihe voinan aigan.
No hän ei ehtind lopta radod.
Hän koli kezakun 17.
päiväl vodel 1993.
Sures panendas karjalaižen literaturan kehitoitusehe Jakko Rugojev om pauklahjoitud mugoižil korktoil arvnimil, kut Kul’turan arvostadud radnik i Karjalan rahvahaline kirjutai.

Tulijal sügüzel Piterin agjas jo videnden kerdan linneba vepsän kelen openduzkursad.
Viž openduzgruppad radaškandeb Podporožjen, Pöudon da Boksitogorskan rajonas.
Opendajad, kudambad vedäškandeba nene kursad kerazihe 20.
heinkus Vidlkülän kirjišton pertihe.
Sigä heile ezitadihe i jagetihe uded openduzmaterialad.
Täl vodel om tehtud uz’ ”Vepsän kelen openduzkirj”, miččehe om pandud fol’klorižid tekstoid da tegendoid.
Kirjas voib lugeda sarnoid, pajoižid, muštatesid, ozoitesid da lugetišid.
Openikad voiba tundištadas vepsläižiden fol’kloraha, otta muštho erasid tekstoid da tehtes tegendoid paremba opeta kel’t.
Sen tegijad oma Ol’ga Žukova da Larisa Čirkova.
Uz’ openduzmaterial tuli mel’he opendajile, toivom, miše se abutaškandeb kelen openduses-ki.
Mugažo om tehtud kaks’ opendužvändod: ”Kodi.
Kanz” da ”Külä”.
Kaikuččes om vändpöud da kuz’kümne kartašt kuvanke da sananke, miččed pidab oikti el’geta da panda vändpöudole.
Kursiden vedändaha da openduzmaterialoiden tegendaha andab dengoid Piterin agjan Ičenaižen valdelimen da keskrahvahaližiden kosketusiden komitet.
Openduzvastusen Vidlas vedi Petroskoin universitetan opendai Ol’ga Žukova.
Kactes openduzkirjad opendajad pagižiba sen tekstoiš da tegendoiš, kut tarbiž rata da sel’genzoitta openikoile.
Vastusen lopus opendajad starinoičiba ičeze rados da holiš: kus-se ei täudu vajehnikoid, kus-se om jüged kerata tahtnikoid opendusehe.
Sanuiba hö ičeze toivotusid tulijaks vodeks-ki.
Tahtoižin uskta, miše nece azj jatkase – linneba völ uded vepsän kelen openduzkirjad da openikad, kudambad tahtoiba opeta sidä.

25.
päiväl heinkud Šoutjärv’-posadas oli avaitud kohetud dorogan pala.
Te oli kohetud Sijaližiden tomotusiden programman mödhe.
Pahad, muretud ted Änižröunas om amuine problem.
Om tetpas, miše tägä radaba kivisaskelmižen karjerad.
Kormmašinad vedäba surid kivid i murendaba dorogad.
Sikš eskai pen’ kohetud dorogan pala om sur’ ihastuz külän eläjiden täht.
Šoutjärves om dorog, mitte jo amu varasti kohendust.
Se oli saudud 30 vot tagaze.
Nece te vedäb bolnicannoks, miččes saba abud susedoiden küliden eläjad-ki.
Kevädel da sügüzel vihmud upoteliba ted i ajada sil oli jügedan azjan.
Nügüd’ se om kuivatud da sille om pandud uz’ asfal’t.
Anastasia Konošenko sanui: ”Minä elän Šoutjärves jo viž vot, radan tägälaižes školas.
Meiden posadas oma pahad dorogad i minä olen ihastusiš, miše dorogad kohetas i nügüd’ om hot’ üks’, no hüvä dorog posadas.
Minä voin tütrenke kävelta tägä, voin laukha ajada necidme dorogadme”.
Uz’ dorog oli tehtud Šoutjärven eläjiden abul.
121 mest, a nece om kaikutte kümnenz’ külän eläi, andoi den’goid – ken äjak voi.
Kaiked oli keratud läz 200 tuhad rubl’ad.
Tošt raha-abud oli sadud külän da Karjalan valdkundan büdžetaspäi.
Šoutjärven pämez’ Irina Safonova sanui: ”Mö ühtnim neche programmaha jo erasid kerdoid, no vaiše täl vodel mö vägestim i olem tehnuded necen radon.
Kohetud dorogan piduz om 230 metrad.
Mö nägem, miše nece programm radab.
Meiden planoiš edemba-ki ühtneda neche programmaha.
Tahtoim koheta voinkaumišton da tehta čoman tahon praznikoiden täht”.
Sijaližiden tomotusiden programm radab Karjalas jo nel’l’ vot.
Täl vodel oli anttud rahad 70 projektale.
Siš lugus om Kalagen kul’turpert’.
Siš linneb tehtud lämbitusen sistem.
Programm andab hüvid satusid.
Toivom, miše se tob vepsän male völ äi hüvid azjoid.

(Venälaine sarn)  Ajoiba kaks’ velled: toine bohat oli, toine oli gol’l’.
Molembil vellil oliba hebod.
Bohatal oli čoma oreh, gol’l’al-žo oli kläč.
Azotihe hö ödumaha.
Öl gol’l’an hebo kandoi varzan, a nece varz turui bohatan telegan alle.
Homendesel sanui bohat vel’l’ gol’l’ale: – Nouze, vel’l’ut!
Minun teleg varzan kandoi öl.
Gol’l’ vel’l’ nouzi da sanui: – Kut muga voib olda, miše teleg varzan kandaiži?
Nece minun hebo varzan kandoi.
Bohat sanub: – Ku sinun hebo kandanuiži, sid’ varz oliži sen rindal!
Ridliba hö, ridliba da läksiba sudijoile.
Bohat vel’l’ andoi sudijoile dengoid, gol’l’ vel’l’ sanoil polestihe.
Pätiba hö lähtta carinnoks.
Kucui car’ vellid da sanui heile nel’l’ ozoitest: Mi om kaikid vägevamb da heredamb?
Mi om kaikid razvakahamb?
Mi om kaikid pehmedamb?
Da mi om kaikid sulemb?
– Meletagat koume päiväd da tulgat nelländel päiväl, – sanui car’ vellile.
Bohat vel’l’ meleti, meleti, johtuti ičeze komas da läksi hänennoks küzumaha nevondad.
Kom ištuti händast stolan taga, adivoičeti da küzui: – Mikš oled mugoine opal?
– Sanui car’ minei nel’l’ ozoitest da andoi koume päiväd ozaidamha.
– Miččed ozoitesed oma?
– Naku miččed!
Ezmäine ozoitez: Mi om kaikid vägevamb da heredamb?
– Jose nece om jüged?
Minun mužikal hebo om, ei ole sidä heredambad nikeda.
Ku kunutal išked, ka jänišad sabutab.
– Toine ozoitez: Mi om kaikid razvakahamb?
– Meil ižasiga om, mö sötam sidä külläks, sikš se om kaikid razvakahamb.
– Koumanz’ ozoitez: Mi om kaikid pehmedamb?
– Om tetab mi, pövu om pehmedamb kaikid.
– Nellänz’-ki ozoitez: Mi om kaikid sulemb?
– Sulemb kaikid om minun Van’oi-vunukaine.
– Sur’ spasib sinei, kom.
Abuti minei lujas, igän en unohta sindai.
Gol’l’ vel’l’ voikaškanzi da läksi kodihe.
Vastsi händast seičemevozne tütär: – Mikš sinä, tatam, voikad, mikš oled opalas?
– Kut-žo ei voikta?
Sanui minei car’ nel’l’ jügedad ozoitest.
Nikonz minä en ozaida niid.
– Sanu, miččed ozoitesed oma?
– Naku miččed: Mi om kaikid vägevamb da heredamb?
Mi om kaikid razvakahamb?
Mi om kaikid pehmedamb?
Da mi om kaikid sulemb?
– Astu, tatam, da sanu carile, miše tullei om kaikid vägevamb da heredamb, kaikid razvakahamb om ma: se sötab kaikid, mi kazvab siš!
Kaikid pehmedamb om käzi: hot’ kuna ristit paneb päd, a kaiken-se sen alle käden paneb.
A sulemb unt ei ole nimidä!
Tuliba molembad velled carinnoks.
Kundli car’ heid da küzui gol’l’al vellel: – Löuzid-ik sinä iče vastused vai abuti ken-se?
Sanui gol’l’ vel’l’ vastha: – Om minai seičemevozne tütär, hän abuti minei.
– Ku sinun tütär om mugoine melev, anda hänele necen šuuknitin.
Laske hän kudob minun täht čoman käzipaikan homneks.
Oti mužik nitin, tuli kodihe opalas da sanui: – Gor’a om!
Käski car’ neciš nitišpäi kudoda käzipaikan.
– Ala surdu, tatam!
– sanui seičemevozne tütär.
Katkaiži hän vican da andoi tatale: – Lähte carinnoks, laske hän löudab mugoižen mastarin, kudamb voiži tehta neciš vicaspäi stavad: pidab mil-se käzipaikan kudoda.
Mužik starinoiči neciš carile.
Sid’ car’ andoi mužikale pol’toštsadad munad: – Anda ičeiž tütrele, laske teiden kana homneks haudutab minei pol’toštsadad cipušt.
Pördihe mužik kodihe völ opalahamb: – Avoi, tütrem, ei sa lähtta gor’aspäi.
– Ala surdu, tatam!
– sanui tütär.
Paštoi hän munad longeks da ehtlongeks, a tatale käski carinnoks lähtta: – Sanu hänele, miše cipuižid pidab sötta vaiše üks’päiväižel šonal.
Pidab miše ühtel päiväl pöud oliži künttud, jüvä oliži semetud, rahndud da taptud.
Tošt šonad meiden cipuižed ei sögoi.
Kundli car’ mužikad da sanui: – Ku sinun tütär om mugoine melev, laske hän homendesel tuleb minunnoks ni jaugai, ni raccil, ni pal’l’az, ni sobd’ud, ni tomaiženke, ni tomaižeta.
”Nu, – meletab mužik, – mugošt jügedad tegendad eskai minun tütär ei voi tehta”.
– Ala surdu, tatam!
– sanub hänele seičemevozne tütär.
– Astu mecnikoile da osta minei eläb jäniš da eläb pü.
Läksi tatoi da osti tütrele eläban jänišan da eläban pün.
Toižel päiväl tütär pani päle verkon, oti pün kädehe, raccasti jänišad da ajoi kodimištoho.
Car’ vastsi händast verajanno.
Kumarzihe tütär carile: – Naku, car’, nece om lahj sinun täht!
– da andoi hänele pün.
Car’ vaiše oigenzi käden, ka pü lendahti il’maha.
– Hüvä, – sanub car’, – kut minä käskin, muga tegid-ki.
Sanu nügüd’ minei.
Ved’ sinun tataiž om gol’l’, midä tö söt?
– Minun tatoi kuival randal ongitab, ridoid vedehe ei pane, a minä lepkel kandišen kalad da keitän lent.
– Oled-ik sinä meletoi?
Ved’ kala vedes eläb!
– A sinä oled melekaz!
Konz sinä nägid, miše teleg voiži kantta varzad?
Car’ päti antta varzan gol’l’ale vellele.
A konz hänen tütär kazvoi, car’ nai hänel, da tegihe tütär caricaks.

Tuli sügüz’, zavodihe uz’ openduzvoz’.
Ezmäižel sügüzen päiväl ilokaz soit kucub lapsid školha.
Tedopäiv om sur’ praznik kaikiden openikoiden, üläopenikoiden, heiden kazvatajiden i opendajiden täht.
No enamba kaikid necil päiväl ihastuba ned lapsed, kudambad ezmäižen kerdan mäneba školha.
Nece päiv om lujas tärged heiden täht i jäb muštho igäks.
Nece om uz’ etap heiden elos – školvoded.
Olgha nece voz’ kaikiden openikoiden täht linneb melentartuižen i satusekahan!
Pakuižed lehtuižed jaugoiden al, Sügüz’ kargaidab, punose mal.
Muhul vasttab kaikid meid škol.
Päiväine ruskotab, kuti marjaine bol.
Täl vodel sügüz’kun ezmäižel päiväl oli hüvä läm’ sä.
Taivhal paštoi päiväine, a lapsil – suril da penil openikoil, sil’mäd hoštiba ihastusespäi.
Kazvatajad da opendajad vastsiba kaikid lapsid lämil vaihil.
Rusttad, pakuižed, sinižed änikod lapsiden käziš – kuti kirjavad lipkaižed ištuihe školan ezitanhale.
Ezmäine školan päiv om kaiken sur’ armaz pühä kaikiden külän eläjiden täht.
Vaiše oma mugomad pened lapsed da heiden heimolaižed, kudambad varastaba necidä päiväd enamba kaikid – nene oma ezmäižen klassan openikad.
Täl vodel surhe školan kanzha tuli kuz’toštkümne last – vižtoštkümne openikad tuli Vidlaha da üks’ openik Kurbale.
Ühtendentoštkümnenden klassan openikoiden täht nece voz’ om lujas tärged.
Voden lopus heile pidab sdaida ekzamenoid.
Klass om pen’ – üks’ prihaine da seičeme neičukašt.
No kaik hö opendasoiš hüvin, i mö meletam, miše hö hüvin lopiba školad.
Necil vodel školha tuli uz’ nor’ opendai, kudamb ei muga amu iče openzihe neciš školas – Al’ona Vladimirovna Dudova.
Hän lopi Piterin universitetan i pördihe tagaze ičeze kodikülähä.
Praznikkogomusel lapsed lugiba runoid, pajatiba pajoid.
Vanhembad openikad toivotiba hüvin opetas, sada uzid tedoid da mahtoid.
Parahim ühtendentoštkümnenden klassan openik Tatjana Kuz’mina da ezmäižen klassan openik Dima Kuznecov proiduiba tilliženke školan iknoiden al i heled soitan än’ kucui kaikid lapsid da opendajid noiduden maha, kuti hüvähä sarnaha.
Tervhut, sur’t ozad da kaiked hüväd kaikile udes openduzvodes!

Tämbei kivisaskelmižen kompleks zaimib tärktan sijan Karjalan ekonomikan kehitoituses.
Täs radab 87 radištod, niišpäi läz kümned radab Kalages.
Vodel 2016 Kalages zavottihe tehta praznik ”Kaivajan päiv”.
Se pidätas elokun jäl’gmäižel pühäpäiväl.
Necil vodel Kaivajan päiväd praznuitihe jo koumandentoštkümnenden kerdan.
Praznikal oli äi rahvast: tuliba iče külän eläjad, eläjad susedkülišpäi, eskai adivod lidnaspäi.
Necil kerdal praznikan täht valitihe čoma sija Änižen randal, kus mäni ”Kalarand”-praznik.
Sigä puhtastadihe sur’ tandreh penzhištoišpäi, tehtihe laučad kivespäi, čoma scen.
A mitte čoma kezasä oli necil päiväl!
Paštoi päiväine, irdal oli lujas läm’, a järvespäi puhui verez tullei.
Praznik zavodihe Kalagen administracijan pämehen Natalja Silakovan tervhensanoišpäi.
Hän ozateli kaikid eläjid praznikanke, sanui lämid sanoid ristituile, kudambiden jüged rad om sidotud kiven samižehe.
Praznikan sädajad tegiba melentartuižen programman, kaivajiden täht tehtihe jouksportvändod.
Niihe ühtni nel’l’ joukud: ”Interkamen’”, ”Kara-Tau Grupp”, ”Jameh” i noriden jouk, miččehe mülüiba školan openikad da pästnikad.
Kului vessel energine muzik, a sil aigal kaivajad ül’dütusiš ozutiba ičeze vägid, mahtoid, udatid sportstancijoil.
Stancijad oliba ani erazvuiččed: ”Kezabiatlon”, ”Kivikäc”, ”Kivikaroi”.
Mugoižes formatas praznik oli tehtud ezmäižen kerdan i kaik eläjad jäiba hüviš meliš.
Kaikile ühtnikoile da kacujile tuli mel’he kivikäč-vänd.
Se nahodib körlind-vändoho.
Täs vägestab se, ken edemba kaikid rehkab kiven kivilaudadme.
Üks’ mez’ valab vet laudale, a toine rehkab kiven.
Meletan, miše se tuleb popol’arižeks Kalages.
”Kivikaroi”- stancijal pidi tehta sild lapakoiš kivišpäi muga, miše se ei lanktenuiži, toižed tegiba čuhundusen kivišpäi, kel se linneb korktemb.
Oliba toižed-ki melentartuižed tegendad, miččid pidi tehta kaivajile, ozutesikš, pidi hüpta hüpindnoral, leta kivištang i toižed.
Praznikal oli äi lapsid.
Heiden täht tehtihe erine programm.
Petroskoišpäi kuctihe klounad, kudamb ilostoiti lapsid, vändi heidenke.
Mugažo lapsed voiba ühtneda erazvuiččihe mastar’-klassoihe.
Praznikal ei olend aigad tusttuda, ristitud hüvin mänetiba aigad.
Konz jouksportvändod lopihe, Natalja Silakova andoi vägestajile diplomid i sportmal’l’oid.
Ezmäižen sijan sai ”Kara-Tau Grupp”-jouk, toižen – ”Interkamen’”, koumanden – ”Jameh”.
Jäl’ges oliba regionaližed sportvändod – lendmäčvänd da minijaugmäč.
Voibištelmahas Kalagen kaivajidenke tuliba joukud Ladvaspäi, Voznesenjespäi i Podporožjespäi.
Ehtal karjeroiden radnikoiden täht oli furšet.
Praznik lopihe čomal lämoiambuskelusel.
Spasib kaikile, ken tegi mugoižen čoman praznikan.
Eriži tahtoin kitta Jana Grišinad i Natalja Silakovad, praznikan idei oli originaline i lujas melentartuine.
Sures abus praznikan tegemižes spasiboičem külän prihoid, mugažo Aleksandr Ščerbakovad, ”Valun”-pämest Sergei Gor’kod, ”Kara-Tau”-pämest Dmitrii Gor’kod, ”Granum”-cehan pämest Boris Jemel’janovad, ”Jameh”-pämest Roman Kirütkinad.

Elokus Moskvas oli tehtud III ”Kodiröunan tehuded”-telekinoforum (”Родные тропы”).
Necen konkursan finalaha om lähtnu Karjalan TV-n radnik, vepsläižiden teleprogrammiden tegii Maria Filatova.
Mö vastsimoiš Marianke da küzelim hänel konkursan polhe.
– Maria, starinoiče necen konkursan polhe, oli-ik jüged putta finalaha?
– Nece telekinoforum om nor’, no kaikuččel vodel sihe oigetas kaik enamba fil’moid.
Täl vodel konkursale oigetihe enamba kahesadkümned teleprogrammad.
Nece om todeks sur’ lugu.
Žurijoukule pidi kacta kaik fil’mad i valita parahimid.
Meiden rahvahaline redakcii om oigendanu kuz’ fil’mad.
Muga mö oigenzim fil’mad kaikuččehe nominacijaha.
Žurijouk om valičenu meiden ”Aigoiden sidoi”-ciklan vepsän kelel.
Kaks’ fil’mad neciš ciklaspäi putui finalaha.
– Starinoiče necen ciklan polhe.
Min polhe se om?
– Neciš ciklas om viž fil’mad i kaikutte om kuti ekskursii Šoutjärven vepsän etnografišt muzejadme.
Nene fil’mad starinoičeba kut muzejan polhe, muga vepsän rahvahan polhe, sen enččes elos, veroiš, tradicionaližiš radoiš.
– Kenen nece idei oli i konz zavodihe rad?
– Idei oli minun.
Minä jo amu sebrastan vepsän muzejan pämehenke da radnikoidenke.
I minä jo amu tahtoin tehta teleozutesen muzejan polhe.
Ved’ se om lujas bohat i sen polhe voib starinoita lujas äjan.
Nece idei tuli eloho männudel vodel sen taguiči, miše muloi muzejal oli jubilei, i minä tahtoin tehta kuti lahjan muzejale.
No pidab sanuda, miše hot’ idei oli-ki minun, kaik-se nece om äjiden ristituiden rad.
Mö kaiken aigan radam surel gruppal.
Ved’ fil’man tegeb ei üks’ mez’.
Rados oma kameramez’, fil’man ohjandai, ristitud, kudambad oma kadran ”toižel polel”.
I muzejan radnikad mugažo oma tehnuded suren radon.
Sikš, pidab sanuda, miše nece om meiden ühthine rad.
Kaik radoiba surel tahtol, mö panim henged fil’maha, i voib olda sikš, mö saim konkursal hüvän arvon.
Tahtoin sanuda suren spasibon meiden abunikale – Jurii Mihailovič Mugačevale.
Hän lugi tekstad neciš fil’mas i ičeze azjal čomenzoiti sen.
– Sinä sanuid, miše oli tehtud viž fil’mad.
Ezmäine fil’m oli vepsläižiden kaceges miruhu.
Oliik jüged ozutada sidä fil’mas?
Mikš olid valičenu necen teman?
– Kaikutte ekskursii muzejas zavodiše starinaspäi, kut vepsän rahvaz nägeb mirud.
Ekskursijan vedäjad starinoičeba mifologijas, uskondas.
Om tetpas, miše vepsläine rahvaz pidäb sures arvos londust, miše om veroid ižandoihe da emägoihe.
Meletan, nece om oiged azj – zavodida ekskursijad muzejadme neciš temaspäi, ved’ se andab adivoile kuti ”kuvan” vepsläižiš, heiden tabas, heiden elos.
Snimda ezmäižen fil’man oli jügedahk: tem om mugoine, miše pidi meletada, kut paremba ozutada sidä.
Mö eskai pirdim iče kuvid i panim niid fil’maha.
– A min polhe oma toižed fil’mad?
– Toine fil’m starinoičeb vepsän pertin polhe.
Mö ozutim sijad, kus eli vepsläine kanz i starinoičim, kus seižub kaikutte predmet i mikš se seižub necil sijal.
Meile oli melentartušt, miše kaikuččel predmetal oli ičeze sija i se oli valitud ei muite.
I eskai kaikuččel kanznikal oli ičeze sija, ozutesikš, stolan taga.
Toine da koumanz’ teleozutesed koskiba tradicionaližid radoid: mužikpoližiden da akoiden radoid.
Mö starinoičim, miše kaikutte vepsläine mužik mahtoi tehta puspäi midä taht.
Mugažo pagižim kalatesen da mectusen polhe.
Akoiden radoile andoim mugažo kogonaižen fil’man – tägä oli min polhe starinoita – akoil kaiken oli äjan radoid kut kodiš, muga pöudol da mecas.
Videndes fil’mas starinoičim, mitte irdnägo om vepsläižel pertil, ozutim sen arhitekturad da sel’genzoitim, miše kaikuččel pertin čomitesel oli ičeze znamoičend.
– Fil’m arhitekturan polhe om sanu konkursal erižen premijan, omik muga?
– Ka.
Mö em vägestanugoi nominacijas, no saim kaik-se hüvän prizan.
Sikš miše finalistoid oli äi, a nominacijad oli vaiše kuz’, ka žuri om pätnu antta ližalahjad niile fil’moile, miččed tuliba heile mel’he.
Meile-ki anttihe mugoine specpriz.
Nece om sur’ vägestuz meiden täht.
Meiden fil’m oli üksjaine ei venän kelel.
Žurijoukule tuli mel’he, miše meiden redakcii kaičeb ičeze kelid, tegeb äi fil’moid mamankelel, se-ki arvostadihe.
– Midä void starinoita necen foruman polhe?
Oli-ik melentartušt ühtneda sihe?
– Ka, forum oli todeks melentartuine.
Finalistoiden täht tehtihe hüvä programm.
Kaikutte päiv oli täuz’ erazvuiččil azjtegoil.
Tehtihe ekskursijoid Moskvadme, oli äi melentartuižid vastusid kino-ohjandajidenke, fil’moiden tegijoidenke.
Mö olim Moskvan tetabal telekanalal, nece-ki oli hüvä azj.
Voin sanuda, miše nece forum andoi hüvid melid meile kaikile da tahton rata edemba.
– Fil’moiden tegend, nacein, pakičeb kaiken aigan hengen libutandad?
Kuspäi sinä sad väged?
Midä lendab sinun henged?
– Ka, ei sa tehta teleprogrammid tühjal hengel.
Kut kirjutada kirjoid vai kirjutesid ei sa pal’hal südäimel.
Minun henged kaiken aigan koskeba ristitud.
Ved’ kaikuččel ristitul om ičeze istorii, ičeze elo-oza, ičeze taba.
Minei om mel’he snimda programmad vepsläižiden polhe.
Sikš minä vedän ciklan, miččel om nimi ”Vauktan vesin starinad”.
Minä tahtoižin jätta nenid rahvahan starinoid istorijaha.
– Om tetpas, miše ei kaikutte vepsläine el’gendab vepsän kel’t.
Ked oma sinun fil’moiden kacujad?
– Kaik meiden fil’mad kätas venän kel’he.
Kacui voib kundelta vepsän kel’t i lugeda venäkeližid subtitroid.
Nece azj surendab kacujiden lugud.
Minä toivon, miše tegen tarbhašt radod.
Voib olda, kahtes sadas vodes päliči ei linne jo vepsläižid, ken tedab...
No fil’mad kaitas internetas, i ku ken-se tahtoiškandeb nägištada, ked oliba vepsläižed, miččed hö oliba vai tahtoiškandeb kundelta vepsän paginad, ka hän kebnas avaidab meiden fil’mad i nägeškandeb kaiken ičeze sil’mil.
Minä uskon, miše kaičen istorijad, i nece mel’ mugažo andab minei väged.

Elokun 27.
- 30.
päivil Kazan’-lidnas mäni Venäman rahvahaližiden literaturiden festival’.
Se tehtihe jo toižen kerdan.
Muloi festival’ mäni Moskvas, lidnan päiväl.
Festivalihe kaiken aigan tuleskeleba rahvahiden ezitajad erazvuiččiš Venäman polišpäi.
Venäman rahvahaližiden literaturiden tugen Programm tehtihe federaližen projektan mödhe vodel 2015.
Programm abutab kehitoitta Venäman rahvahališt literaturad, popul’arizoida sidä.
Sen taguiči jo pästtihe eloho Venäman rahvahiden nügüdläižen runotusen da lapsiden literaturan antologijad.
Pigai eloho lähteb prozan-ki antologii.
Antologijoiden prezentacii mäni erazvuiččiš Venäman lidnoiš.
Karjalas se oli kezan augotišes.
Paiči sidä, Programm tegeb forumid kändajiden da kirjutajiden täht, rahvahaližiden literaturiden festivalid.
Mugoine festival’ mäni necil vodel Kazaniš.
Festivalin aigan tehtas erazvuiččid azjtegoid, kus kirjutajad, runoilijad, kändajad voiba jagatas ičeze radon mahtoil da ezitada ičeze literaturad toižile.
Venämal paiči venän kel’t om läz 100 rahvahališt kel’t, niišpäi 59 oma kirjkeled, niil paindas literaturad da lehtesid.
Äjad rahvahaližed kirjkeled oma nored, äjad rahvahad oma vähäluguižed.
Festival’ abutab erazvuiččiden rahvahiden ezitajile keratas ühthe da diskutiruida ühtejiččid kel’he sidotud problemoid.
Festivalin ezmäižel päiväl mäni ištund, miččel sen ühtnikad ezitiba ičeze kul’turid.
Heiden keskes oliba kalmikad, čukčad, avarcad, tabasaranad, bur’atad, čuvašad, jakutad da äjad toižed.
Kogonaz festvalile tuli 130 mest.
Karjalad vepsläižišpäi festivalil eziti ”Kodima”-lehtesen toimitai Galina Baburova, suomalaižišpäi – ”Kipinä”-kulehtesen pätoimitai Jana Filimonkova, karjalaižišpäi – runoilii, teatran ohjandai Kalevalas Valentina Saburova.
Ištundal pagištihe rahvahaližihe literaturihe sidotud jügedusiš da satusiš.
Ištundan jäl’ghe V.P.
Aks’ onovan muzei-pertiš mäni runotusen eht, miččel festivalin ühtnikad lugiba än’he runoid ičeze kodikelil.
Toižel festivalin päiväl lujas melentartuižen lekcijan lugi Aleksei Arzamazov.
Iče hän om Iževskaspäi, radab sigä universitetas.
Hän oppib literaturad, pagižeb äjil kelil, sidä kesken suomalaiž-ugrilaižil-ki kelil.
Aleksei om filologižiden tedoiden doktor, runoilii da kändai.
Lekcijal Aleksei sanui, miše Venäman suomalaiž-ugrilaižil literaturil om enamba problemoid i ned tobjimalaz oma ühtejiččed.
Ozutesikš, nenil literaturil om enamba runotust, mi prozad.
Nored mehed völ napriba kirjutada runoid, ladiba ičtaze neciš literaturan rodus, no prozad kirjutaba vaiše erased.
Läz kaikuččel Venäman suomalaiž-ugrilaižel rahvahal ei ole dramad.
Äjad oma mugošt mel’t, miše sün sihe om rahvahiden mentalitet.
Suomalaiž-ugrilaižed rahvahad oma lujas tünäd tabal.
No sihe om äi toižid-ki süid...
Suomalaiž-ugrilaižiden rahvahiden heimsido nügüd’ om ani edahaine.
Ozutesikš, marin da karjalan keliden keskes om sur’ ero.
Rahvahad ei el’gekoi toine tošt.
Heile om jügedamb ühtes kaita ičeze kelid.
Kaikutte radab ičeze probleman pätandan poles, ei ole suomalaiž-ugrilaižiden kul’turiden surid ühtenzoitusid, organizacijoid.
Neciš azjas türkilaižile kelile om kebnemba kehitoittas.
Aleksei uskob, miše rahvahile pidab lugeda toine toižen literaturad.
Nece om lujas tärged sen kehitoitandan täht.
No neciš-ki azjas om kaks’ pol’t.
Kaikuččel kirjutajal om taht, miše händast lugetižihe.
Miše sada arvostust lugijoilpäi, pidab miše oližiba lugijad.
(Vähäluguižiden rahvahiden literatural neciš azjas om sur’ problem.
Sikš lapsiden literatur äjil rahvahil ei ole kehitoittud muga hüvin – ei ole kenele kirjutada).
Muga ozutase kändmižen huba pol’.
Kirjutai tahtoiškandeb kirjutada vaiše venäks.
Sišpäi sündub küzund – mittušt literaturad lugeda rahvahaližeks: mitte om kirjutadud rahvahaližel kelel vai miččen avtor om rahvahan ezitai.
Necidä küzundad mugažo diskutiruitihe ištundal.
I kaikutte mel’pido neciš azjas om oiged.
Aleksei Arzamazov om mugošt mel’t, miše rahvahaline literatur om ezmäi kaiked kodikelel kirjutadud.
Sen avtoroile pidab meletada kodikelel.
A norile kirjutajile, kudambad kirjutaba rahvahaližel kelel, tarbiž pidäda vastust kelen ”ladus”.
Festival’ lopihe Tatarstanan päiväl.
Sil kaikutte tahtnik voi nägištada, mitte äirahvahaline om meiden ma, kundelta, kut kuleba runod Venäman rahvahiden kelil.
Sen täht Kazanin irdal tehtihe nel’l’ sijad, kus ičeze radon mastarid da rahvahiden ezitajad vastsihe lidnan eläjidenke, tundištoitiba heid rahvahiden kul’turaha.
Rindal seižui kaks’ scenad, kus ičeze pajo- da kargkul’turad ezitiba sebrad erazvuiččiš Venäman valdkundoišpäi.
Karjalad sigä eziti ”Pengerel”-rahvahan muzikan perehen ansambl’.
”Ku homen koleb minun kel’, ka minä kolda tämbei olen vaumiž” – tegi citatad Rasul Gamzatovan runospäi ken-se festivalin ühtnikoišpäi.
Kaikutte heišpäi kogonaižel hengel holdub ičeze kodikelen kaičendas.
Kel’ om kul’turan jäl’gestuz.
Literaturan kal’t üks’ rahvaz voib el’geta tošt.
JUNESKO- tedoiden mödhe, kaikuččes kahtes nedališ päliči mirus kadob üks’ kel’.
Mö voim uskta sihe vai ei uskta, no mö tedam, miše vähäluguižiden rahvahiden keled hilläšti kadoba meiden elospäi.
Sihe azjaha voib mugažo löuta äi süid.
No pidab el’geta, miše nimitte valdkundan zakon ei vajehta necidä situacijad, ku iče ristituil ei linne tahtod teta ičeze kodikel’t, pagišta sil da sirtta sidä norele sugupol’vele.
Kuni rahvaz pidäb kodikel’t arvostuses, ka se eläb.

Rürik Lonin om tetab kaikile kut muzejan tegii, vepsän fol’kloran keradai, Vepsän rahvahan horan ühtnik da vepsän kelen opendai, no paiči necidä hän oli Loninoiden sugun augonpanijan.
Minä tahtoin starinoita neciš.
Pradedoi sündui 22.
sügüz’kud vodel 1930 Kaskez-külän vepsläižiden kanzaha.
Laps’aigaspäi hän navedi ičeze röunad da ičeze rahvahan kel’t.
Vodel 1946 školan jäl’ghe pradedoi läksi opendamhas Petroskoin radmahttehnikumha slesarikš.
Radoi hän Änižen mašinzavodal.
Jo sid’ hän zavodi kirjutada runoid vepsän kelel.
Vozil 1952-1955 pradedoi oli armijas, a sen jäl’ghe möst radoi zavodal.
Elo lidnas nägui hüväks: oli kodi, oli radki.
No kerdan školan koncertal hor pajataškanzi vepsän kelel da tuli tusk.
Hän meleti: ”Kut-žo minä, vepsläine, voin unohtada kodiröunas?
Tatoi da mamoi oma sigä, a minä olen lidnas!”.
Hän pördihe kodimale, zavodi rata Šoutjärven kohenduztöpajoiš.
Anna Petrovna Lonina (Karginskaja) om minun prababoi.
Hän om sündnu Vehkojaha.
Hänen tatoi koli voinan aigan.
Mamoi lapsidenke ajoi Šoutjärvehe da zavodi eläda mužikanke.
Ižindam oli kova tabal da kazvati lapsid kovin.
Kanzas mahttihe tehta kaiken.
Rürik Lonin homaiči čomad da nor’t Annad da koziči händast.
Nor’ kanz zavodi eläda eriži.
Rürik lujas navedi ičeze pertid.
Hän oli hüvän sauvojan da ižandan.
Rürik ei heitänd ni üht kalud, kaik oli tarbhaižen.
Kogonaižen päivän hän radoi se radol, se tanhal, se sadus.
Pigai kanzaha sündui koume poigad: Sergei, Anatolii da Viktor.
Anna Petrovna johtutab: ”Lujas hüvä oli ristit.
Armasti akad da lapsid.
Arvosti kazvatajid”.
Tatoi openzi poigid äjile.
Vanhemb poig om hüvä sauvoi.
Hän om lendnu äi pertid da nügüdehesai abutab külänikoile.
Hän om minun dedoi (tatan tatoi).
Minun tatoi navedib tehnikad, hän kaiken aigan abutab toižile koheta sidä.
Nügüd’ ičeze vanhemban poigan kanzas eläb Anna Petrovna.
Tervhuz’ om jo väl’l’.
Noremb poig Viktor kirjutab runoid da om hüvä kalanik.
Nügüd’ hän om  ”Šoutjärvelaine”- ecindjoukun pämez’.
Nece ecindjouk tegeb sur’t radod.
Sen radon satuz – ozuteluz školan muzejas.
Neciš ozuteluses oma kirjeižed da kalud, miččid löuziba kaivandsijoiš.
Viktor Rürikovič kaiken aigan ližadab ozuteluzkalud.
Hänen Art’ompoig ühtes tatanke ühtneb kaivandaha.
Nügüd’ Sergei da Viktor oma Šoutjärven požarmehed da abutaba ristituile jügedas aigas.
Heiden poigad Saša, Anton, Maksim da Vadim mugažo oma požarmehed.
Meiden prababoil da pradedoil om seičeme vunukad da kaks’ pravunukad.
Heiden elo oli pit’k da ozav.
Minun dedoid ei ole jo hengiš.
Prababoi saneleb, miše hän läksi elospäi aigoiš.
Mö paksus johtutam händast, konz kacum poigihe da vunukoihe, ved’ hö oma Rürikan jatktand.
Minä tedištin äjan ičemoi prababoin da pradedoin polhe.
Heiden elo oli ozav.
Hö kahten kazvatiba hüvid lapsid da paniba heihe parahimad, midä teziba da mahtoiba.
Minä voin ületas minun pradedoil da meletan, miše toižile meiden kanzan suguile pidab muštta hänes.
Sikš minä tahtoin kaita pradedoin istorijad heiden täht.

Zavodihe uz’ openduzvoz’.
Školihe da universitetoihe tuliba uded openikad samha tedoid.
Petroskoin universitetan Baltianmeren-suomalaižiden keliden kafedr avaiži ičeze verajad openikoile, kudambad tahtoiba opeta Karjalan rahvahiden kelid.
Jäl’gmäžel aigal om äi tahtnikoid päzuda opendamhas necile kafedrale.
Kafedrale tuleba üläopenikad, kudambad tahtoiba opeta ei vaiše suomen, no vepsän da karjalan kelid.
Ozutesikš, täl vodel universitet andoi vepsän kel’he nel’l’ sijad, a karjalan kel’he seičeme sijad.
Nece om enamb, mi männudel vodel.
Konkurski oli enamb.
Vepsän kelen erištole tuliba 28 pakičust, karjalan kel’he – 49.
Sügüz’ku zavodihe da uded üläopenikad zavodiba opeta vepsän kel’t.
Pidab sanuda, miše kacmata nelläha joudajaha sijaha, vepsän kel’t täl vodel opendab viž mest: Daniil Balandin, Alina Laidus, Tatjana Martjanova, Aleksei Titov Galina Bulanova.
Üks’ openik maksab ičeze openduses.
Mö pagižim üläopenikoidenke da küzuim heiden valičuses.
Erasil heišpäi oma vepsläižed jured, erasil ei ole, no kaikil päzunikoil om melentartuine istorii.
Tatjana Martjanova: ”Minä olen Petroskoišpäi.
Mi-nä päzuin opendamha vepsän kel’t, sikš miše minun ezitatad oma vepsläižed Šimjärvespäi.
Minä kävun arhivaha da oppin ičein sugud.
Tahtoin opeta vepsän kel’t da kul’turad.
Minä el’genzin necidä läz vot tagaze.
Olin Suomes, kus eläb minun tutab Jelizaveta Haritonova Kalagespäi.
Sigä oli suomalaiž-ugrilaine forum, kus hän äjan starinoiči vepsläižiš.
Sil aigal minä lugin ”Virantanast” da tundištimoi Nina Zaicevanke.
Kaik nece libuti minun henged, da minä el’genzin, miše nece kul’tur om läheline minei”.
Alina Laidus: ”Minä-ki olen Petroskoišpäi.
Päzuin opendamhas kafedrale, sikš ku tahtoin opeta suomen kel’t.
Tatan polespäi minai oma heimolaižed Suomespäi, maman polespäi oma vepsläižed Oštaspäi.
Minä el’genzin, miše oliži hüvin tundištadas ičein heimolaižiden kul’turaha da kel’he.
Minä kundlin, kut minun baboi da prababoi pagižiba vepsäks, suomen kelel pagižeb minun tatoi”.
Daniil Balandin: ”Minä mugažo olen Petrskoišpäi.
Ezmäi tahtoin päzuda filologijan vai pedagogikan kafedrale.
No lopuks olen päzunu necile kafedrale.
Ezmäižen paran jäl’ghe vepsän kel’ näguihe minei melentartuižeks.
Paiči necidä se om vähäluguižen rahvahan kel’.
Minä meletan, miše om lujas äi venäkelišt literaturad, mitte ei ole kätud vepsän kel’he.
Minä tahtoižin opeta vepsän kel’t, miše tulijal aigal käta venän literaturad vepsäks.
Minä en tedand da en kulend vepsän kel’t ende.
Ezmäižen vepsän kelen paran jäl’ghe minai oma vaiše hüväd tundmused”.
Aleksei Titov: ”Minä olen Olenegorsk-lidnaspäi, mitte om Murmanskan agjas.
Školas minä openzin anglian kel’t da minei tuli mel’he opeta verhid kelid.
Ližaks, minä lujas navedin Suomed.
Mugažo minä navedin opeta ristituid.
Sikš minä toin pakičused pedagogižele tedokundale da meiden kafedrale.
Lopuks minä olen tägä da olen hüviš meliš.
Ezmäižen paran jäl’ghe minä tedištin, miččed kirjad oma vepsän kelel da, kut Daniil, pätin, miše oliži melentartušt käta vepsän literaturad venäks.
Minä lujas tahtoin lugeda kaik vepsläižed kirjad.
”Kodima”-lehtesen radnikad toivotaba üläopenikoile satusid tulebas vepsän kelen openduses da kebnäd universitetan elod.
Uskom, miše jo pigai teiden töd voib lugeda meiden lehtesen lehtpolil.

Konz ristitud meletaba, miččele verhale male ajada, vähä ken valičeb Vengriad.
Neciš mas venälaine norišt tedab vähän: Budapešt, gul’aš, vampirad da Ferenc List.
Vanhembad-žo ristitud meletaba, miše Vengria om ma, kus oma termaližed veded da hüväd kazvmused da plodud.
Minä ičeki en ajaiži sihe teravas aigas, no Petroskoin universitet ühtes Oksfordan fondanke andoiba minei voimusen ühtneda Collegium Fenno-Ugricum-institutan hungarologijan kezakursale.
Minun edes avaižihe uz’ mir.
Vengria – nece om kontinentaližen Evropan südäin da üksjaine suomalaiž-ugrilaine ezitai indoevropalaižes alovehes.
Voib olda sikš rahvahan da kelen küzundad kaiken oma olnuded tärktad vengrialaižile.
Sen polhe pagižeb tetab suomalaiž-ugrilaine tedomez’ Janoš Pustai (János Pusztay).
Hän-žo om Collegium Fenno-Ugricum-institutan pämez’ da kezakursiden tegii.
Täl vodel kursad mäniba Badačon’tomai-lidnas, mitte sijadase Balaton-järven pohjoižrandal.
Lidnale om jo enamb 700 vot, hot’ sen tegendan oiged päiv ei ole tutab.
Badačon’tomai-lidnan teidme konz-se käveliba rimalaižed.
Sen polhe navediba starinoita sijaližed eläjad.
Necidä vahvištoitab se, ozutesikš, miše mö toižiden üläopenikoidenke joga päivän mänem lekcijoile Rimalaine-tedme (”Romai út”).
Rimalaižed konz-se meletiba, miše kazvatada vinpuid Badačon’ (Badacsony)-mägipautkil om hüvä idei.
Se oli todeks hüvän idejan.
Ved’ nece vauged vin om jo amu tehnus legendaks da sil om čoma arv eskai kodiman irdpolel.
Todeks, nece mägi om kuti sur’ vinpuiden pöud, mitte om  čomitadud kaidoil tehuzil da tradicionaližil pertižil.
Kaikjal oma znamad ”vin”-sananke da kodikahad pened restoranad ezitanhil.
Mugažo Badačon’tomajas sadas bazal’tad (Pühän Imren pühäkodi om tehtud bazal’taspäi) da völ nece lidn konz-se oli Jozef Egri (József Egry)-pirdajan kodin.
Kursan lekcijad vedetihe Borbarátok (Vinan sebranikad)-restoranan karzinal, kacmata romantižehe da tünähä il’maha niil pagištihe tärktoiš azjoiš.
Kahtes kursan nedališ mö, üläopenikad da lehtmehed Karjalaspäi, Marii Elaspäi, Mordoviaspäi, Komišpäi da Udmurtiaspäi, tundištimoiš Vengrian istorijanke, arhitekturanke da literaturanke, sen Nobelin laureatoidenke da tegopäidenke, kel’politikanke da sen problemoidenke.
Erasil lekcijoil mö pagižim Komi valdkundas da sen kel’situacijas.
Meiden opendajiden keskes oli Komin ezitai, hän kerazi meiden täht tarbhaižid da tärktoid tedoid rahvahaližen kelen elos.
Kursiden aigan mö pagižim problemoiš, miččed oma toižil suomalaiž-ugrilaižil rahvahil, da satusiš, miččed oma rahvahaližiden valdkundoiden kel’politikas.
Ičein täht minä homaičin, miše Karjala om oiktal tel: joukvestišt da literatur vepsän da karjalan kelil – nece om sur’ pl’us, rahvahaližiden keliden opendamine školiš – mugažo čoma azj.
Hot’ openduzčasuiš da -formas oli toine da ei lujas vessel pagin professor Janošanke.
Meile anttihe voimuz tundištadas vengrian kel’he: urokoid vediba vengrialaižed üläopenikad, kudambad opendaba venän kel’t universitetas.
Nored opendajad vediba muga urokoid, miše meile olnuiži kebnemba opetas.
Kerdan Gergei (Gergely), vengrialaine praktikant-kel’tedai, kerazi kaik meiden nimed da familijad, löuzi pojavad niihe vengrialaižed sanad da kuvazi necidä ühtel al’bomlehtel (midä sigä vaiše ei olend olnu).
Hän-žo tegi meiden täht üks’päiväižen ekskursijan Budapeštaha.
Sid’ mö ajoim kaikil ajamil (eskai tutabal Budapeštan metrol, mitte om ezmäine kontinentaližel Evropal).
Mö söim restoranoiš da kacuim melentartuisijoid, kundeltes meiden vengrialašt praktikantad da eruditad.
Heinkus Gergejal oli sündundpäiv da joga meišpäi kirjuti hänele penen praznikkirjeižen ičeze kelel.
Minä kirjutin vepsän kelel.
Kacmata sihe, miše erasid lekcijoid meile lugiba erazvuiččiš universitetoišpäi kuctud opendajad, kursan päopendajan oli Janoš Pustai.
Hän tuli minei mel’he kut ristit da kut tedomez’.
Hän tuli tundištamhas meidenke futbolkas ”Trondheim”-kirjutesenke da sid’ minä el’genzin, miše hän om ”kebn’” da melentartuine mez’.
Hän oli lujas tark da südäimeline.
Ku hän tezi üläopenikan kodikel’t, hän napri pagišta necil kelel hot’ vähän (mö hänenke pagižim suomen kelel äjak-se kerdad).
Mugažo professoral om hüvä jumoran riža.
Nece om čoma kel’tedomez’, poliglot (mö nügüd’-ki em tekoi, äjak kelid hän tedab) da aktivist.
Nece om ristit, kudambale ei ole üks’kaik, ristit, kudamb paksus nägeb edelpäi negativižid tendencijoid suomalaiž-ugrilaižes kel’mirus, no kaiken-se hänel om väged, miše tehta projektoid, painda kirjoid.
Janoš om lujas rohked tedomez’ da varastab mugošt rohktut meišpäi.
Hän sanui minei siš, kut om hüvä opeta ”varutomad” azjad da siš, mikš nece om ližatoi azj.
Hän sanui, miše pidab tehta ičeze azjad da ei sa kundelta nenid ristituid, kudambad sanuba, miše se om tühj da ei ole tärged.
Hän iče-ki tegeb muga jo äi vozid.
Tägä om miš meletada.
Professor oli toziavonaine meidenke da ičezenke.
Erašti mö kundlim hänelpäi ei lujas hüväd sanad Venämas da Evropas, no iče-ki voim sanuda tot.
Mi voib olda paremba avonašt dialogad erazvuiččiden kul’turiden ezitajiden keskes?
Vengrias meid vastatihe hüvin.
Nece om čoma ma, kus eläba südäimeližed ristitud i miččel om jüged istorii.
Vengrialaižed oma joudajad da ripmatomad ristitud, kudambad kaiken oma avonaižed.
Völ hö oma lujas adivoičetajad.
Vengrialaine fizik da Nobelin laureat Deneš Gabor (Dénes Gábor) kerdan sanui: ”Tulebad aigad ei sa endustada, no sidä voib loda”.
Sikš, otkat kirjutim (mittušt tehtihe Vengrias) da kirjutagat ičetoi matkkirjaha mahton ajada Vengriaha!

Tämbei ümbrišton varjoičuz om tärged problem i se om lujas aktualine.
Pidab kaita londusen bohatust toižiden sugupol’viden täht i pidäda se puhthudes.
Vodespäi vodehe Kalages mäneb akcii ”Puhtaz rand”.
Neche akcijaha voiba ühtneda kaik külän eläjad.
Se tuli jo hüväks tradicijaks Kalages.
Necil vodel školan opendajad, openikad da heiden vanhembad ühtniba ekologižehe akcijaha ”Puhtaz Änine”, mitte tehtas Karjalas jo toižen kerdan.
Ristitud keradasoiš Änižen randale, miše puhtastada sen reduspäi.
Čoma Änižen rand om hüvä sija, miše lebaitas lämäl kezal.
Tänna tuleb lebaidamhas äi turistoid toižiš lidnoišpäi.
No konz lopiše keza-aig, randale jäb äi jänduzkogoid.
Jose om muga jüged kerata redud ümbri siš sijas, kus sinä lebaidatoi i otta sidä kerdale?
Nadeimoiš, miše ristit, kudamb jätab redud jäl’ges ičtaze, kerdan azotase i johtutab, min täht hän om sündnu necile male i min täht sündutab lapsid.
I siloi hän lendab plastikbutulkan vai tegeb homaičusen ristitule, kudamb taci sen male.
Spasib kaikile, ked ei olgoi üks’kaikuižed neche problemaha i tahtoiba kaita meiden mad puhthudes tulebile sugupol’vile.
Tauguh ozuti, miše küläs eläba ristitud, kudambad navediba ičeze kodimad i sen londust.
Kaikutte meišpäi tegi suren panendan meiden randan puhtastandaha.
Rad toi meile kaikile hüväd mel’t.
Necil vodel mö homaičim, miše jändusid randal om vähemba, mi toižil vozil.
I se ihastoiti meid.

Heinkun 2.-7.
päivil lapsed, kudambad saiba ezmäižid sijoid Valdkundaližes olimpiadas suomen, karjalan da vepsän keliden mödhe, lebaižihe Suomes.
Nece oli mugoine čoma lahj vägestajiden täht.
Matkad rahoiti Suomen organizacii – "Karjalan Sivistysseura".
Pidab sanuda, miše nece ei ole minun ezmäine matk Suomehe, no kaikuččen kerdan se andab minei uzid sebranikoid, hüväd mel’t, uzid tundmusid.
Om hüvä, konz om voimuz nähta uzid sijoid, tundištadas melentartuižidenke ristituidenke, tedištada midä-se ut mas, sen eläjiš.
Necil kerdal meid oli kümne vägestajad.
Oliba lapsed Karjalan erazvuiččiš rajonoišpäi, mugažo Petroskoišpäi i Piterišpäi.
Ühtes meidenke oliba karjalan kelen opendajad – Ol’ga Ivanovna Nikitina, Jelena Viktorovna Pankratjeva i Etnokul’turižen openduzkeskusen ohjandai Natalja Jurjevna Grigorjevskaja.
Matk oli lujas melentartuine.
Mö elim adivpertiš, mitte oli Pielinen-järven randal Pohjoižes Suomes.
Sigä om lujas čoma londuz.
Mö hüvin mänetim aigad Suomes.
Kaikutte päiv oli täuz’ erazvuiččid tegoid.
Joga päivän mö kävelim ujumištoho.
Mugažo huzaižim velokezroil, openzimoiš ambumaha taugaspäi, ujumaha kanoel, kävelim čomiš ”Karjalaine külä”-turistkeskusen sijoiš, olim suomalaižen kanzan adivoiš, kus meid adivoičetadihe magukahal jähižel manzikaiženke.
Nece lebu lujas tuli minei mel’he.
Mö tundištimoiš Nurmes-lidnan istorijaha da melentartuisijoihe, ”Karjalaižen külän” arhitekturaha, oleskelim vanhas ”Bomba”-pertiš, miččel om pit’k istorii.
No aig mäni lujas hotkas i pidi pörttas kodihe.
Lämäd vastused, melentartuižed sijad, čoma londuz, hüväsüdäimeližed ristitud – kaik nened johtutesed lämbitaba minun henged.
Möst tahtoin tulda sinna.
Tahtoin spasiboita kaikid sädajid, ked ühtniba meiden matkan tegemižehe.

Ken vaumičeb sömäd i perehen sötab?
Ken laukaha kävub?
Ken magedal jotab?
Ken keitäb i paštab i varastab teid?
Sen nimi om baboi, Hän armastab meid.

Kut valita vändos vedäjan?
Ved’ paksus kaikutte vändai tahtoib olda vedäjan-ki sijal.
No ken sab necen rolin ezmäižen?
Lapsed paksus ridleba sen taguiči.
Sikš jo amuižil aigoil hö tehliba lugemižid.
Lugemižed abutaba valita vändos vedäjan.
Tarjoičem teile otta erasid vepsläižid lugemižid muštho.
Voib olda, konz-ni ned linneba tarbhaižed teile.
Tetab vepsän fol’kloran keradai Rürik Lonin kirjuti rahvahal mugoižen lugemižen:  Ičikii, kičikii, semmar’, makkar’, kuutar’, koutar’, vagovar’, vakkar’, tillik, tällik, sepan, lepan, poiš!
Mugažo hänen kirjas om ningoine lapsiden runo, mitte voib kävutoitta, kut lugemine:  Torpale, rorpale Torpale, rorpale, Hiirele, haragole, Varišele, kron’ale, Griškale, Miškale, Paramonan Troškale.
Tüp, täp perskehe.
Vepsläine kirjutai da runoilii Valentina Lebedeva Piterin agjan Kurb-küläspäi mugažo keradab vepsän rahvahan fol’klorad.
Hän muštab lugemižid, miččid oli hänen laps’aigal.
Valentina Vasiljevna starinoiči meile niiš.
Itti-totti, togor-nogor, vidlo-väzlo, äni-kuk, seger-buk!
Üks’, kaks’ – kažin’ laps’, Koume, nel’l’ – hiren vel’l’, Viž, kuz’ – kala uz’, Seičeme, kahesa – lapsid’ hajeta, ühesa, kümne – iče tür’mhe!
Mugažo Valentina Vasiljevna tedab äi vändoid, miččihe lapsed ende vändiba irdal.
Ved’ ei olend siloi tedomašinoid, lapsed paksumba mänetiba aigad veresel il’mal.
Tundištoitam teid ühten vändonke.
Necehe vändoho voib väta ei vaiše irdal, no eskai školas-ki rat’kaigan.
Vepsläine lugemine Lapsed keradasoiš ümbrusehe.
Lugemižen abul valitas vändon vedäi.
Vedäi lähteb ümbrusen keskhe da valičeb vändajan, kucub händast ičezennoks.
Vändajale da vedäjale pidab seišta sel’gil toine toižennoks.
Vedäi zavodib lugeda: ”Üks’, kaks’, koume, nel’l’!”
(tö voit kävutoitta mittušt taht lugemišt).
Sid’ molembile pidab käta päd toine toižehe.
Ku hö kändiba ičeze päd ühtehe polehe, ka vänd jatktase.
Siloi jo lugetas ”videhesai”, sen jäl’ghe – ”kudehesai” da muga edemba.
Ku päd oli kätud erazvuiččihe polihe, ka vedäi lähteb ümbrusespäi.
Vändai tegesoi vedäjaks, hän valičeb ičeleze vändajan.

Eli-oli kaks’ penikašt laškad mezjašt.
Hö oliba sebranikad da pidiba ühtejiččid sobid – kaks’ šoidukast paidad päl da mustad šapkad päiš.
Kezal hö lebaižihe da mänetiba aigad tühjan: lendiba mecas da söiba magukast änikoiden kärmeht, joiba puhtast vet jogespäi, venuiba vihandas heinäs da ihastuiba lämähä päiväižehe.
Heiden armaz rad oli kacta kut toižed živatad, lindud da gavedid tegeba jogapäiväšt radod.
Muga keza mäni-ki.
Kerdan mecha tuli vilu sügüz’.
Lehtesed lankteškanziba puišpäi, kaik čomad änikod koliba viluhu i mezjaižil ei olend nügüd’ nimittušt sömäd.
Hö kül’miba, no nikuna ei voinugoi peittas kovas tulleišpäi, tahtoiba söda, no niken ei tahtoind abutada heile, ved’ kaik toižed živatad jo amu zavodiba vaumitadas tal’veks.
Hö keraziba sömäd kogonaižen kezan.
Oravad kuivaziba senid da babukoid, miše tal’vel tehta čomid magukahid pirgoid.
Kondjad keraziba met da paniba sidä surihe bučuihe, ved’ mezi om zel’l’ kaikiš läžundoišpäi.
Neglikod keraziba rusttoid jablokoid da vediba niid ičeze uruhu.
Jablokad oma neglikoiden armaz söm.
Linduižed tegiba penid aitaižid pezoiš i kezal paniba niihe duhukahid marjoid.
Tal’vel lindud lendiba toine toižennoks adivoihe jomha hulad čajud marjkeitosenke.
Jo sügüzel mecan eläjad paniba päle lämid sobid.
I vaiše kaks’ laškad sebranikad pidiba ičeze šoidukahid paidoid, miččed ei lämbitanugoi heid, ei kaičenugoi kül’mäs säspäi.
Kerdan mezjaižed ištuiba pun oksal da meletiba, midä-žo nügüd’ tarbiž tehta.
Heil ei olend kodid, sömäd, toižid sebranikoid, kudambad voinuižiba abutada heile.
Ved’ niken ei tahtoind sebrastadas laškoiden mezjaižidenke.
Heiden hambhad jo kolkotihe viluspäi, penikaižed suugaižed muga kül’miba, miše mezjaižed ei voinugoi leta.
Necen aigan siriči sebranikoiš lendi vanh Mezjainebaboi.
Hänen päs oli läm’ paik, a käpšuiš villaižed alaižed.
Hän nägišti, miše pened sebranikad kül’miba oksal, küzui, kuspäi hö oma, mikš tägä ištuba vilus säs?
Starinoičiba kaikes raukad mezjaižed, voikiba karktas.
Žalleiči Mezjaine-baboi kaht gor’ahišt, kucui ičeze kodihe.
Kaiken tal’ven Mezjaine-baboi joti penikaižid mezjaižid hulal čajul babarmkeitosenke da söti vatruškoil.
A sebranikad el’genziba ičeze vigoid, abutiba kodiš, tegiba kodiradod.
Konz udes tuli keza, sebranikad radoiba joga päivän homendesespäi ehthasai: tegiba hüvän kodin, keraziba sömäd tal’veks.
I nikonz hö ei unohtanugoi vanhad melekast Mezjainebaboid, hänen hüväd abutegod.

Kukoihut, kukoihut, Čoma, komed änöihut!
Rusked harj da rusked bard, Jüvid täuz’ om hänen kart.
Külläine om kukoi jo.
Magada-ške, tuli ö, Miše homen aigoiš aidal Heraštoitta pajatandal!

Ende küläs pidetihe äi živatoid: lehmid, heboid da lambhid.
Sikš päradon kezal oli heinäntego.
Se zavodihe heinkus, konz hein om jo hüvin kaznu, i om läm sä, miše sidä kuivatada.
Heinäd tehtihe muga: noustas aigoiš homendesel, i kudei om kaste, mändas nitmaha.
Nitüd voiliba olda edahan, siloi lähttihe heinäle kogonaižeks päiväks.
Kastkenke vikatehed (vai litoukad) paremba čapaba.
Kaste lopiše i radnikad ištusoiš murginale.
Vähäižen lebaitas, ottas haravod kädehe i haravoitas heinäd lainhuzile (valoihe).
Kuivatadas ühten polen, eskai kätas toižele polele i möst kuivatadas.
Sid’ keratas satoihe i jättas.
Toižel päiväl tuldas i levitadas satod.
Kuivatadas ühten polen, jäl’ghe kätas haravoil toižele polele.
Konz sä om čoma – poud, hein hüvin kuivab.
Vepsläižed sanuiba, miše ”sä heinäd tegeb”.
Kuivad heinäd zavodidas panda kegoho.
Ezmäi tehtas kegonsija: pandas male barboid, kaluid i püštutadas sovan – mugoman pit’kän kalun.
Ümbri sovas pandas kuivatadud heinäd.
Üks’ mez’ seižub kegon päl i peksab heinäd.
Hän kucuse ”pänik” – kegonpeksii.
Toine mez’ lendab heinäd ülähäks kegoho hangol.
Hän om kegonpanii.
Kaik toižed radnikad haravoičeba heinäd, otaba saton jäl’gid.
Edemba venujad heinäd kandištas kegonnoks sabilahil.
Miše kego ei veriži bokale, ümbri siš pandas tuged.
Konz kego om vaumiž, sen päle pandas kahačun (sidotud ühthe kaks’ pit’käd barbad).
Muga kego seižuškandeb tal’vehesai, konz sidä todas tanhale živatoile sömäks.

Heinäntego, heinäntego, Eile laškid, ratas kaik.
Seištas nitül sured kegod, Heinäntego – čoma aig!
Okha kaikil märgäd paidad, Rindal – jogi, rindal – mec...
Jom mö tal’vel lämäd maidod, – Kutnä keza tuleb mest!

Starinad kezan polhe  Necen starinan minei babam sanui: ”Tuli keza.
Oli mugoine čoma, läm’ päiv.
Üks’ prihaine paimenzi meiden lehmid.
Minä abutin hänele lehmid ajada.
Nedalin lehmäd paimenzihe mecas, a tämbei ajoim heid jogirandale sötmahas.
Minä tönduin tagaze, kodihe, a lehmid jätin prihaiženke.
En ehtind edahaks mända, ka kulištin mugošt kidad: ”A-a-a-a!”.
Muga pöl’gästuin, meletan: ”Mi-se tegihe!”
Joksin sinnä tagaze.
Prihašt nikus ei ole, i lehmid ei ole.
Zavodin heikta.
Hän andoi än’t korbespäi.
Mänin sinna.
Kacun – nor’ paimen seižub vazaiženke, lehmid ei nägu.
– Keda sinä pöl’gästuid?
– küzun.
– Ka, vaza zavodi astta päliči joges, meletin, miše uptab, kidastaškanzin.
Lehmäd pöl’gästuiba, händad lendiba i joksiba kodihe.
A vazaine korbehe, i minä sen jäl’ghe.
– Ala varaida, – sanuin minä – lehmäd da vazad ei upokoi, hö mahtaba ujuda”.

Starinad kezan polhe  Kezal koume prihašt-sebranikad: Miša, San’koi da T’omoi paksus käveliba järvele kalatamha.
Astta järvehesai tarbiž oli mectehutme.
Tämbei oli tün’, päiväsine sä, i sebranikad hotkas astuiba toine toižen jäl’ghe.
– T’omoi, – sanub Miša, – egläi, konz mö San’kanke tägä astuim, a sinä kodihe jäid, mö necil sijal kondjan nägim.
– En usko, kelastad, – sanub T’omoi, a iče kaclese, ved’ ezmäine astub.
– En kelasta!
Nägim!
– heikaba Miša da San’koi.
– Nu, kusak teiden kondi om?
– küzub T’omoi i sil aigal polgeb bapshaižen pezaha heinäs.
Käreganuded bapshaižed zavodiba kokta T’omoid jaugha.
Prihaine kut kidastaškanzi, käzil maihutaškanzi.
– Abutagat!
– heikab.
A toižed prihaižed meletiba, miše hän toziki kondjan homaiči da joksiba tagaze.
Kaiken unohtiba: i kalatusen polhe, i kuna astuiba.
Mäni aig, prihaižed kazvoiba surikš mužikoikš.
No, konz hö vastasoiš kezal küläs, kaiken johtutaba neciš azjas da veslas nagraba.
A siloi ei olend ilod!

Baboi eläb küläs.
Hänen pert’ seižub jogen randal, lähen jo kazvab mec.
Lämäs säs tanhanno käveleba živatad: vazaine, lambhaižed da pen’ porzhaine.
Kaikuččen kezan babannoks tuleskeleb Ondrei-vunukaine.
Nügüd’ hänele om jo kuz’ vot, i kaik ümbri om melentartuine Ondrejale.
Mugoine hän om  tedontahtoine prihaine.
Ezmäižen kerdan homaites pen’t sigašt, küzui babalaze: ”Mikš porzhaine om mugoine redukaz, kuti redu-bukoi?”.
No vastust hän ei varastand, a meletaškanzi, kut sen pesta.
Ondrei kucui ičeze sebranikoid, kenenke paksumba vändab: Sergejad da Timoid.
Prihaižed löuziba suren padan vedenke, toiba kül’betišpäi muilad, šampunid da hosimen.
Zavodiba hö pesta sigaižen.
Üks’ muilastab, toine pezeb, a koumanz’ valatab kauhaspäi.
Porzhaine ilosišti vizäidab i röhkab.
Tedan, hänele tuli mel’he nece azj.
Baboi kulišti irdal mittušt-se kobaidust, nagrandad i heikahti: – Midäk, tö, sigä teget?
I hilläšti ližazi: pened ukorezad!
Ondrei homaiči babad i sel’genzoiti: – Ved’ tämbei om kül’bet’päiv!

Šoutjärv’ om vanh vepsläine külä Karjalan Prionežjen rajonas.
Se om Šoutjärven agjan keskuz.
Külä sijadase Änižen ehtbokan randal kahten jogen, Šoutjärven da Sarbahtan, sus.
Šoutjärvehe mülüb 13 penikašt küläd: Alažagd’, Dokuč, Eremišt, Kukkeinposad, Markumättaz, Hamamättaz, Mel’kamättaz, Minamättaz, Noumančuga, Pagast, Papinposad, Petreinposad, Üläžagd’.
Ezmäižed johtutesed küläs om tehtud 1543 vodel.
1941-1944 – vozil, Suren Voinan aigan, Šoutjärv’ oli suomalaižiden saldatoiden valdas.
1994-2004 – vozil se oli Vepsän rahvahaližen volostin keskusen.
Vodelpäi 1936 Šoutjärves om Vepsän rahvahan hor, vodelpäi 1967 radab Šoutjärven vepsläine etnografine muzei.
Šoutrjärves om Iono-Jäšjärvelaižen monastirin pert’, kus eläba monahad.
Küläs sijadase Spaso-Preobraženskii-pühäkodi.
Ende küläs oli XX-voz’sadan lopun arhitekturan muštpacaz – Ždanovan ait, mitte oli sirttud ”Kiži”-muzei-sarele.
Mugažo Šoutjärves om istorijan mušttaho – kaum, kuna om mahapandud Suren Voinan aigan kolnuded sovetskijad saldatad.
Külän läheli om bohat mec da sod, miččil kazvab äi garblod.
Kezal Šoutjärv’-külähä tuleb rahvaz susedkülišpäi da Petroskoišpäi vepsläižele ”Elonpu”-praznikale.
A kerd kahtes vodes sügüzel – kodirandankonferencijale, miččen nimi om ”Loninan lugendad”.

Nedalin vihmui, Puodištui – kac!
Tat kucub mecha: ”Kerate, laps’!”
Puzuižed, veičed Kerdale ottud.
Ezmäine babuk Minai jo löutud!

Tervhen!
Minä olen Andr’uša Žukov, minei om 6 vot.
Elän Petroskoiš.
Minä tahtoin starinoita teile dinozavroiden polhe da ozutada ičein bobaižid.
Minai om äi dinozavroid da kirjoid heiden polhe.
Dinozavrad oliba lujas amuižed živatad.
Hö eliba meiden kosmosmal 250-65 millionad vot tagaze.
Siloi völ ei olend ni mehid, ni nügüdaigaližid živatoid.
Mö voim tedištada, miččed oliba dinozavrad vaiše paleontologižiden löudmusiden pohjal.
Man erazvuiččiš tahoiš löutas amuižiden živatoiden luid.
Tedomehed-paleontologad oppiba heid, keradaba heiden rungišt da sanuba miččed dinozavrad oliba da mitte oli heiden elo.
Dinozavrad eliba kaikjal: lendiba taivhas (pteradaktil’, pteranodon, ramforing), eliba meres (pleziozavr, ehtiozavr, leoplevrodon) da käveliba mal (brontozavr, ankilozavr, iguanodon).
Oli lujas äi erazvuiččid roduid: oli ani penid živatoid i mugoižid sur’kuluid.
Dinozavrad oliba kazvmuzsöjad (triceratops, stegozavr, diplodok) da lihansöjad (gargozavr, dimitrodon, veloceraptor).
Kaikid suremb lihansöi oli tiranozavr Reks.
Hän käveli kahtel tagajaugal, a ezižed oliba lujas pened.
Tiranozavral oli vägev händ da teravad hambhad.
A kaikid suremb dinozavroišpäi oli pit’kkaglaine da pit’khändaine kazvmuzsöi argentinozavr, hänen voili olda 35 metrahasai, a jügeduz oli 100 tonnahasai.
Nece dinozavr sai ičeze nimen tahon nimespäi, miččes oli ezmäižen kerdan löutud.
Dinozavroiden mir oli lujas melentartuine, siloi londuz, kazvmused da sä oli ani toine.
Kaikjal eli čudukahid živatoid.
Nügüd’ mö voim nägištada necidä mirud kirjoiš da fil’moiš.

Konz-se ani amu jänišal oli pit’k da čoma händ, a reboil oli pen’ da lühüd.
Jäniš lujas ülendihe ičeze händal, kaikile živatoile mecas bahfalihe: – Jogahine mecživat ei voi sada mugošt händad!
Nacein, minai om ülev veri, ku minai om mugoi čoma händ!
– A mitte tolk om sinun händas?
– küzeliba mecživatad.
– Se om pit’k, sinä ed voi peitta sidä.
Se om jüged, sinä ed voi pageta hotkas.
– Tö et el’gekoi nimidä!
Tal’vel om vilu irdal, a minä katamoi händal, kuti lämäl katusel, da en kül’mä.
Kondi sanui vastha: – Tal’vel ed kül’mä, ku nahk om karvakaz, peza om läm’ da pök om täuz’, a händ om muite čomitez.
No reboi pani muštho jänišan sanad.
Reboi meleti, miše hän om kaikid čomemb mecas: ruzav pövut, hoikad käbälaižed, vihandad sil’mäd – naku mitte käbed mod om!
Vaiše čomad händad ei täudu.
Vilus hän kül’mäb ilma händata pezas, i lühüd händ ei ole čoma.
Kerdan tuli mecnikoid.
Jäniš pageneškanzi heišpäi, no sur’ händ telusti, tartutelihe barboihe, murtud jurihe.
Jäniš joksi pit’kha, surdui, äkkid hän nägišti reboid.
– Reboine, abuta minei kaitas, – pakičeškanzi jäniš.
– Minun jäl’ghe mecnikad mäneba, peitä mindai!
Muhouzi reboi da sanui: – Ka vajehtagamoiš händoil!
Minä jätan jäl’ged sinun händal, hö mäneba minun jäl’ghe, a sinä pagened.
Vajehtihe živatad händoil.
Jäniš heredas hüppi, kebn da pen’ händaine oli hüvä, a reboi joksi ičezehe uruhu.
Mecnikad joksiba hänen jäl’ghe, no nägištiba vaiše, kut händ ličihe uruhu.
Ištuihe hö da varastaškanziba, konz reboi lähteb uruspäi.
No hö ei tednugoi, miše reboin urus kaiken om varaverai, i reboi läksi mecha.
Toižel päiväl jäniš tuli reboinnoks.
– Reboi-sizarut, sur’ spasib, sinä abutid minei, päzutid surmaspäi.
Pakiče, midä tahtoid!
– Minei ei pida nimidä, – sanui reboi, – kändihe i mäni poiš.
– Hei!
A händad?
– heikahti jäniš.
No reboi vaiše muhahti vastha.

Gennadii Grebencov om Venäman Kirjutajiden sebran ühtnik, Mordovijan arvostadud runoilii.
Hän om sündunu 2.
tal’vkud vodel 1957 Buzajevo-külähä.
Školan jäl’ghe Gennadii päzui opendamhas Ičalkovan pedagogižehe opištoho, sid’ – Mordvan universitetha N.P.
Ogarevan nimel filologižele tedokundale.
Gennadii Grebencov kirjutab erz’a-kodikelel lapsile da norištole runoid da prozad.
Nügüd’ hänel om enamba kümned sarnoiden, starinoiden kirjad da runokogomust.
Ezmäižen kerdan hänen starin paindihe vodel 1976, konz Gennadii openzihe opištos.
A ezmäne hänen kirj – ”Nüga oravaine” («Ёжов ур») – läksi, konz Gennadii oli universitetan üläopenikan.
Opetes universitetas Gennadii kosketihe toižiden rahvahiden kirjutajidenke.
Hän äjan ühtni erazvuiččihe konferencijoihe, miččed koskiba literaturad, kändmišt kodikelespäi, ajelihe rahvahaližile praznikoile, ühtni suomalaiž-augrilaižihe kongressoihe.
Nügüd’-ki Gennadii Grebencov paneb äi väged ičeze rahvahan kul’turan kaičendaha da literaturan kehitoitandaha.
Gennadii Grebencovan proza da runotuz om paindud äjiš kogomisiš, miččed läksiba eloho Moskvas, Saranskas, Joškar-Olas.
Erased töd om kätud venän, bolgarian, vengrian, baškirijan, udmurtijan kel’he.
Meiden vepsläižes Kipinän nomeras tahtoim tundištoitta teid, kalhed lugijad, Gennadii Grebencovan sädandradho.
Vepsän kel’he runod kändi Ol’ga Žukova.
Ned om ottud ”Lumitähthaižed” (2017)-kogomusespäi, miččen Gennadi omišti ičeze armhale Alisa-vunukale.

Minun dedoi  Minun dedoi küläs eläb, Traktoroid hän hüvin tedab.
Kaiken aigan kädes rad: Kündab pöudod, lendab mad.
Mašinal hän rahnob leibäd.
Jüvid pandud täuded seinäd.
Hüvä radnik minun dedoi, Kaikiš azjoiš mahtai, tedai.
Vauktad kärbhaižed  Homendesel Miša libui, Iknaha hän kacuhti: Lumel kattud ma i penzhad.
Kenak mugošt varasti?
Kärbhäd vauktad lendaba, Vilud säd ei varaikoi.
Mikš-se nene kärbhaižed Nikut ei buzaigoi?
Kuldaižed käded  Minun maman kittäs, Paginad ei tühjaižed, Rahvaz sanub: hänel käded oma kuldaižed.
Minä en voi el’geta: Kusak kuld-se käziš?
Vaiše nägen – mamaine Ani hotk om radoiš.
Kägi  Kus om pallišt pihkutoi, Eläb kägi pezatoi.
Möst jo kukkub: ku-ku!
Mecas kuleb joga pu.
Sanu, kägi-linduine, Pit’k-ik minun igäine?
Kägi vastha kukkuti, Sada vot se toivoti.
Kaži  Läksi hirüt gul’gele, Murka-kažin iknale.
Tabaz’ kaži hiren, Söi i möstnä hillen’.
Veri, lapad leviti, Ani sil’mäd umbišti.
– Hirüt, ala tule!
Kaži kaiken kuleb.

Marco Ricen detektivstarinad  Marko Ricen radpäiv lopihe.
Ecii pördihe kodihe.
Irdal oli räk sä, sikš Marko päti kül’ptäs joges.
Hän mäni sildale i äkkid kulišti kidad.
– Abutagat!
Ecii kacuhti alahaks da nägišti joges naižen, mitte uptaškanzi.
Sildadme joksi mez’, kudamb ei mahtand uida, hän ei voind abutada naižele.
Marko Rice heiti paidan da hüppähti vedehe.
Hän abuti naižele sadas randahasai.
Naine lämäs spasiboiči ecijad.
Sobdes Marko Rice el’genzi, miše se sildadme joksnu mez’ kadoi, no edel sidä ehti kacuhtada ecijan sel’gšauguhu.
Kacu kuvihe tarkašti da sanu, mi abuti tarkale ecijale tehta mugoižen ühthevedon?
Vastuz: Konz ecii libui vedespäi hän nägišti, miše sel’gšaug om saubatud toižin, ei muga, kut hän saupsi sen.

Marco Ricen detektivstarinad  – Nece om sur’ bed, mister Rice!
– andoi vastusen muzejan pämez’ mister Rossi.
Minä olen lujas holdunu!
– Starinoikat tarkašti.
– pakiči tetab ecii.
Hän tuli pahan tegon sijale.
Ken-se vargasti arvokahan monetkeradamišton.
– Tämbei minä jäin muzejaha möhäsai, miše rata i kacta vanhoid monetoid.
Minä ištuin necen stolan taga da äkkid nägištin kuvahaižen oiktas poles.
Ikun oli avaitud.
– Kulit-ik Tö mittušt-ni judud?
– küzui Marko Rice.
– En.
Nimittušt!
– andoi vastusen pämez’.
– Radio pagiži, da minä süvenin ičein radho.
Konz olin homaičenu kuvahaižen, nägištin iknaha hüppijan mehen.
Minä sütutin lämoin da el’genzin, miše arvokahad monetad oliba kadonuded!
Se mez’ vargasti ned!
– Jose Tö meletat, miše minä uskon Teiden sanoihe?!
– sanui ecii.
– Niken völ ei voind manitada mindai!
Meleta, kut Marko Rice el’genzi, miše muzejan pämez’ maniti händast?
Vastuz: Muzejan pämez’ sanui , miše honuses paloi vaiše stollamp.
Ku se om tozi, hän ei voind nikut nägištada kuvahašt oiktas poles.

Šokš om endevanh vepsläine külä.
Se sijadase Karjalan Änižen rajonas, 60 kilometrad Petroskoišpäi.
Ezmäižed johtutesed küläs om tehtud vodel 1562.
Vodehesai 2006 Šokš mülüi Vepsän rahvahaližehe volostihe.
Nügüd’ külä om Šokšun elotahon keskuz.
Šokšus om lauk, ende radoi sömsija.
Küläs om keskškol, sigä lapsed opendaba toižiden urokoiden paiči vepsän-ki kel’t.
Päivkodihe da augotižškolha lapsid vedetas Kvarcitnijaha, mitte om läz Šokšud.
Kvarcitnijas om muzikškol-ki lapsile.
Kezal Šokšus eläb enamba rahvast.
Om küläs aktivistad, kudambad holduba vepsän kelen da kul’turan kaičendas.
Hö tegiba Šokšus ”Keradam da kaičem”-ansambl’an.
Ansambl’ pajatab vepsläižid pajoid, kargaidab, tegeb teatrozutelusid da vändab lapsidenke, sündutab heiš armastust kodikel’he da kul’turaha.
”Keradam da kaičem”- ansambl’an ühtnikad sädiba Šokšus Päiväižen praznikan.
Kaikuččen kezan külähä keradasoiš praznikale adivod susedkülišpäi da lidnaspäi.
Vepsläižele röunale i vepsläižile kivimastarile toi sur’t tetabut Šokšun babarmmujuine kvarcit.
Sidä ottihe XVIII-XIX-voz’sadoil Piterin kaikid harvinaižiden arhitekturižiden muštpachiden tegendaha: Ermitažan, Mramordvorcan, Mihailan zamkan, Kazanskijan, Isakijan soboroiden, Marian dvorcan i äjiden toižiden sauvotusiden tegendaha.
Vodel 1847 vepsläižed kivimastarid tegiba da loštatoitiba 27 kived šokšulaižes kvarcitaspäi Napoleonan I sarkofagan täht.
Šokšus om istorijan muštpacaz – Suren voinan aigan kolnuziden saldatoiden kaum.
Küläs om kaičenus muretud jumalanpert’.

Jo enamb 30 vot Piterin agjan Vidl-küläs tehtas sur’ vepsän rahvahan ”Elonpu”-praznik.
Tälvodel Vidl-külä vastsi meid prazdnikal lujas hüvin.
Eskai sä ihastoiti meid.
Konz mö tulim praznikale, külän päirdale da Ojat’-jogen randale kerazihe jo äi rahvast.
Vidl-külähä tuliba adivod Piterin da Vologdan agjoišpäi, Karjalaspäi, Suomespäi i eskai Franciaspäi.
Praznik ühtenzoiti erazvuiččid pol’vid.
Praznikal oli äi lapsid, aigvoččid, vanhoid ristituid.
Praznikan päprogramm mäni čomitadud scenal.
Sigä ozutadihe suomalaiž-ugrilaižiden rahvahiden sarnoid.
Erazvuiččed fol’klorkollektivad ozutiba ičeze pajo-da kargmahtoid.
No kaik-se ristituid maniti vepsän rahvahan heng, mitte oli scenan irdpolel.
Ojat’-jogen randal keittihe lent, seižuiba möndrivid, kus vepsläižed mastarid ozutiba ičeze käzitehmusid tohespäi, puspäi, kanghaspäi, savespäi.
Kaikutte praznikale tulii ristit voi ostta lahjoid muštoks: čomitesid bronzaspäi, padoid savespai, erazvuiččid puzuižid, puspai tehtud kuvid, čomid kudotud hurstid…
A mitte magukaz oli vepsläine paštatez: magedoid pirgoid, plotuid, skancoid, kalitoid…
Praznikan adivoiden täht oli tehtud äi melentartuižid iloitusid.
Ristitud voiba ühtneda erazvuiččihe mastar’-klassoihe.
Kaikutte tahtnik voi probuida tehta koivuižid vastoid, padaižen savespai, paštta kalitoid, kudoda vöid.
Necil kerdal ”Elonpun” tem oli omištadud sarnoile.
Praznikan aigan oli tehtud konkursoid-ozutelusid: ”Sarnoiden eläjad”, ”Rahvahan sädod”, ”Kuva kangazpalaižišpäi”.
Nenil ozutelusil nägub, kut om äi lahjakahid mastarid vepsän mal!
Üks’ rad om paremb tošt!
Nägui, miše kaikil oli hüvä mel’, praznik toi ristituile ihastust, rahvaz iloitelihe.
A erased tuliba praznikale, miše kosketadas, nähtas tutabidenke, heimolaižidenke.
Ümbri kului vepsän pagin, rahvaz käveli čomiš sädoiš.
Kut oli mel’he nähta, miše vepsän rahvahan tradicijad da verod eläba.
Tahtoiše uskta, miše mugoine rahvahan heng nikuna ei kado.
Mugoižil praznikoil om tärged tegend – johtutada endišt elod, harjenzoitta ristituid vepsän rahvahan tradicijoihe, kul’turaha, pagižmaha vepsän kelel.
Kaikuččel vodel praznik keradab äi rahvast.
Se ozutab, miše melentartuz’ rahvahan praznikaha ei sambu, i nece om hüvä.

Vodel 1927 Karjalas oli tehtud Šoutjärven vepsläine rahvahaline volost’, no vodel 1956 se oli saubatud valdkundan käskön mödhe.
Vepsläine rahvahaline volost’ mülüi Änižjärven rajonaha.
Konz zavodihe vepsän kul’turan udessündutamižen aig, möst zavottihe pagin volistin tegemižes.
Necidä küzundad letihe konferencijal, mitte mäni Leningradan agjan Podporožjen rajonan Järved-küläs 1987.
voden kezakun 15.
päiväl.
Pagištihe siš, miše vepsän kirjutuzkelen heitänd opendusespäi tegihe vepsläižiden lugumäran vähenzoitamižen süks.
Mugažo ičeze pahan azjan tegi vepsläižiden rajonoiden da sel’sovetoiden sauptamine.
Karjalan ližaks vodelpäi 1927 vepsän rahvahaline status oli Vidlan rajonal da völ Leningradan agjan 15 sel’sovetoil.
1937.
voden sügüz’kus Leningradan agjan kuz’ vepsläšt sel’sovetad mülütadihe Vologdan agjaha.
1980.-voziden lopuks vepsläižiden elotahon sei čeme rajonad mülüi koumehe agjaha: Karjalaha, Leningradan da Vologdan agjaha.
Vepsläižid eläjid, kudambad eliba edahaižiš küliš rajonoiden keskusišpäi, sirttihe elole toižihe sijoihe.
Muga vepsläine kul’ tur zavodi sulada toižen elotahon kul’turaha, assimil’acijan process lujas painasti veps läižihe.
Konferencijal Järviš pagištihe siš, miše vepsläižidtarbiž mülütada Pohjoižen vähäluguižiden rahvahiden lugetišhe, tehta vepsläižiden täht ühthine administrativine taho (ozutesikš, avtonomine okrug vai rahvahaline rajon), udessündutada vepsän kirjutuzkel’t da vepsän kelen opendamišt školiš, avaita vepsän kul’turan eričusid eläjiden keskes, sauda ühthine vepsläine etnografi ne muzei, säta lehtesid, miččiš starinoita vepsläižiden kul’turas da istorijas, painda kirjoid vepsän da venän kelil, kus pagišta neniš problemoiš, opeta norištole vepsän kel’t Petroskoin valdkundaližes universitetas”.
Konferencijan rezol’ucii oigetadihe Moskvan Kul’turfondaha, mittušt ohjanzi akademik D.S.
Lihačov.
1988.
voden semendkus necen kul’turfondan ištundal pagištihe igähižiden rahvahiden kul’turiden kaičendas.
Vodel 1988 redukun 28.-29.
päivil Petroskoiš D.S.
Lihačovan iniciativan mödhe tehtihe Regionaline paginištund ”Vepsläižed: ekonomikan da kul’turan kehitoitandan problemad perestroikan aigan”.
Paginištundaha ühtniba valdmehed Karjalaspäi, Leningradan da Vologdan agjoišpäi, Valdkundmehišton ezitajad.
Aktivišti ühtniba ištundaha Karjalan tedofi lialan Kelen, literaturan da istorijan institutan radnikad.
Hö paniba-ki alandused Vepsän kul’tursebran täht.
Ištundan jäl’ghe taritihe erazvuiččid tegoid, miččed voižiba abutada vepsläižiden elotahoiden ekonomikaližele da kul’turižele kehitoitandale.
Mugažo pidi udessündutada vepsän kirjutuzkel’t, opeta lapsid kel’he, vaumištada vepsän kelen opendajid, tehta erazvuiččid azjoid, miččed ühtenzoitaižiba koumen regionan vepsläižid.
Oli pättud zavot’t’a vepsän kul’turan udessündutamišt vepsläižiden tradicionaližiš elotahoiš.
Pagištihe mugažo siš, miše tulijas aigas pidab ühtenzoitta nene vepsläižed elotahod ühthe Vepsän rahvahaližehe okrugaha.
Taritihe tugeta vepsläižid socialižiš elon poliš.
Vodel 1989 heinkus M.S.
Gorbačov päti tehta eksperimentaližid rahvahaližid rajonoid da sel’sovetoid vepsläižiden täht – Karjalas, Leningradan da Vologdan agjoiš, evenoiden täht – Jakutias.
Se oli tehtud vaiše Vologdan agjas.
Vodel 1989 redukus Kujan sel’sovet tehtihe Kujan vepsläižeks rahvahaližeks sel’sovetaks.
Tehtihe änestamine.
Sihe ühtni 545 eläjad, 60% kudambišpäi oliba vepsläižed.
Vodel 2008 Kujan vepsläine rahvahaline sel’sovet oli ühtenzoittud Timošinan da Komonevan sel’sovetoidenke Vepsän rahvahaližehe elotahoze.
Leningradan-žo agjas 1989-1990.
-vozil oli tehtud etnosocialine tarkišteluz tahoiš, kus eliba vepsläižed.
No neniš sijoiš vepsläižid om vähemba mi venäläižid eläjid.
Sikš sigä ei tehtud nimiččid vajehtusid.
Aktivišt radod Šoutjärven rajonan sädandas tegiba Šoutjärven muzejan  radnikad Rürik Petrovič Lonin, Aleksandr Pavlovič Maksimov, školan pämez’ Roza Fominična Maksimova.
Sijaližiš lehtesiš kirjutadihe äjan neniš azjoiš: linneb-ik sätud rahvahaline rajon?
Oli letud äi neche azjaha sidotud problemoid.
Päprobleman oli rajonan sijadamine.
Änižjärven rajonan keskusen om Petroskoi-lidn.
Vepsläižed tahod sijadasoiš edahan lidnaspäi.
Änizjärven rajonan ohjandajad varaižiba, miše sille voidas antta toine nimi – Vepsä-Änižjärven rajon.
A siloi rajonan keskuz voidas sirtta Petroskoišpäi vepsän male.
A ku vepsläine rajon tegese ičenaižeks da sinna sirttas erasid Petroskoin ezitahoid, ka Änižjärven rajon kadotab ičeze vägen.
Vodel 1989 kül’mkun 21.
Karjalan partijan obkom sirdi küzundan rahvahaližen rajonan sädandas 15.
tal’vkuhusai.
Kül’mkun lopus Karjalan obkoman ezmäine sekretar’ V.S.
Stepanov – üksjaine vepsläižen rahvahaližen rajonan tegemižen polestai, oli sirttud Karjalaspäi ozatomiden valičusiden jäl’ges SSSR:an Ülembaižehe Nevondištoho.
Vodel 1987 KPSS:an Keskuzkomitet kadoti ičeze vägen, sen sijale tuli SSSR:an Rahvahiden deputatoiden suim.
Vodel 1990 Ülembaine Nevondišt vahvištoiti zakonan SSSR:an eläjiden rahvahaližes kehitoitandas.
Nügüd’ Ülembaine Nevondišt tarkišteli küzundoid rahvahaližiden rajonoiden tegemižes.
Vodel 1990 elokus Šokšun, Šoutjärven da Kalagen sel’sovetoiden rahvahiden deputatoiden ezitajad Čusova, Navolockaja da Marčenko pakičiba Karjalan Ülembašt Nevondištod diskutiruida rahvahaližen okrugan tegemižen küzundoid.
Sel’sovetoiden deputatad taričiba tehta Vepsän okrugan prezidium, antta sille ičenaižen valdan oiktusid, vahvištoitta okrugan röunad, antta okrugale ičeze nimi, nimitada kazvmusiden, živatoiden mirud da mad rahvahan ühthižvaroikš.
Tal’vkus koumen sel’sovetan deputatad tegiba täuz’igäižiden keskes küzelusen, kus päküzund oli Šoutjärven rajonan udessündutamižes.
Küzelushe ühtni 2350 mest.
1747 mest pörduti täuttud anketad tagaze (74,5 %).
Heiden keskes rajonan tegemižes änesti 1054 mest (60,3 %), vasthapäi – 404 (23,1 %).
269 mest ei tedand, midä pidaiži vastata (15,4 %) da 20 mest tariči toižid pätandoid (1,2 %).
Nügüd’ küzelusen materialad kaitas Šoutjärven vepsläižen etnografi žen muzejan arhivas.
Küzelusen ühthevedoiden mödhe oli pättud udessündutada rajon, tehta koume sel’sovetad rahvahaližikš, kingitada homaičust vepsän kelen da kul’turan kaičendaha.
Karjalan Ülembaižes Nevondištos zavottihe vaumita zakon ”Rahvahaližen rajonan, rahvahaližiden sel’sovetoiden juridižes statusas Karjalan Valdkundas”, miččen pohjan oli ”SSSR:an eläjiden valdaližes rahvahaližes kehitoitandas-zakon.
Vodel 1991 keväz’kus Karjalan zakonkogomusen 71.
statjaha oli pandud vajehtesid siš, miše valdkundas voib tehta rahvahaližid volostid.
A vodel 1991 kül’mkus oli vahvištoittud Karjalan Valdkundan zakon ”Rahvahaližen rajonan, rahvahaližen sel’sovetan juridižes statusas Karjalan Valdkundas”.
Niid voi säta karjalaižiden, vepsläižiden da suomalaižiden tradicionaližiš elotahoiš sijaližiden referendumoiden satusiden mödhe.
Valdmehištole pidi abutada nenile volostile da sel’sovetoile elonümbrišton kaičendas, kul’turan, taidehen, tradicionaližiden radonmahtoiden da salištusiden kehitoituses.
Sijaline valdmehišt päti, miše rahvahaližil tahoil kaikiš tön oblastiš (openduses, kul’turas, valdkundaližiden organizacijoiden rados i m.
e.) voi kävutoitta venän kelen ližaks mugažo toižiden rahvahiden kelid.
Miše tugeta rahvahaližiden keliden da kul’turiden kehitoitust, necen zakonan 10.
statjan mödhe vodel 1992 semendkus Ministroiden Sovet tegi Karjalan vähäluguižiden rahvahiden udessündutamižen fondan.
Karjalas 1992.-1993.
– vozil tehtihe sijaližid referendumoid, miččiden satuseks tuli se, miše karjalaine Kalevalan rajon, vepsläine Šoutjärven külä tegihe rahvahaližikš, a vodel 1993 niihe ühtniba Prionežjen rajonan Kalagen da Šokšun küläd.
Vodel 1993 sügüzel Venämal süttui politine krizis, miččen sün oli Venäman prezidentan da Ülembaižen Nevondišton oppozicii.
Venäman prezidentan käsköiden mödhe valdmehištos zavottihe vajehtez.
Nece znamoiči, miše valdmehištos da ičenaižiden strukturoiš pidi tehta pigai reorganizacii.
Venäman zakonkogomusen 131.
statjas om kirjutadud, miše sijaline ičenaine vald radab lidnoiš, küliš i toižiš sijoiš ottes homaičusehe istorialaižid da toižid sijaližid tradicijoid.
Rahvaz iče valičeb, ken mülüb sijaližihe ičenaižihe valdan strukturaha.
Vodel 1993 tal’vkun augotišes vepsläižiden rahvahaližiden sel’sovetoi den deputatoiden Sovet kirjuti Karjalan Ülembaižehe Nevondištoho kirjeižen, kus oli paki čuz ühtenzoitta nenid külid ičenaižehe rajonkarččižehe regionaha – Vepsläižehe rahvahaližehe volostihe.
Vodel 1993 tal’vkun 20.
päiväl Ülembaine Nevondišt vahvištoiti käskön ”Vepsläižen rahvahaližen volostin tegemižes”.
Se oli kuti ičenaine municipaline elotaho, kus vodel 1994 vilukus oli valitud sijaline valdmehišt.
Muga Volostin pämeheks tuli Kalagen školan pämez’ Nina Konstantinovna Rembot, a Volostin Sovetaha mülüi 11 deputatad.
Vepsän rahvahaližen volostin kehitoitandan aig oli jüged.
Vepsläižel volostil, kut ičenaižel municipaližel elotahol, oliba ned-žo oiktudet, kut toižil-ki rajonoil.
Sil oli oiktuz sijaha, mitte mülüb sihe, oiktuz ičenaižehe büdžetaha, municipaližehe omištusehe, erazvuiččiden organizacijoiden da radištoiden tegemižehe i toižed.
Volostin ohjandusen sistem oli laditud vodeks 1996.
Vepsläižen volostin tahoiš om äi karjeroid, kus sadas kived.
Karjerad maksaba surid nalogoid.
No zakonoiden vajehtusen taguiči mansüvüziden kävutandan suremb nalogoiden pala karjeroišpäi mäneškanzi federaližehe büdžetaha.
Kacmata rahatulon kazvatandaha karjeroiden töspäi, Vepsläižen volostin büdžet oli dotacionnine.
Volostiš radoiba organizacijad, miččed ei olnugoi valdkundaližikš, niile sijaline valdmehišt ei kožund, sikš ku se küzui kovas ekologijas i mugažo pakiči niid tehta registracijan sigä, kus om radsija.
Nece oli sün, miččen taguiči Karjalan valdmehed pätiba röunatada Vepsläižen volostin administracijad pätusiden tegemižes.
Karjalan valdmehišt oli kesknikan Volostin valdmehišton da kivi- i mectegeližuden organizacijoiden keskes.
Vodel 2002 Vepsläižes volostiš heittihe administracijan pämehen rahvazvaličusid.
Volostin Sovetan deputatad iče paniba pämehen.
Jäl’ges necidä pätust vodespäi 2002 uhokuspäi 2005.
voden lophusai koume kerdad vajehtihe Volostin administracijan pämez’(kaik hö oliba Petroskoin eläjin).
Kaik nece pahas painasti Volostin administracijan radoho.
Vodel 2003 Karjalas oli tehtud sijaližiden valdelimiden reform, miččen taguiči koume vepsläšt administracijad – Šokšun, Šoutjärven da Kalagen – mülütadihe möst, kut municipaližed sel’sovetad, Prionežjen rajonaha, hot’ niile jättihe-ki rahvahaline status.
Nece painasti Vepsläižen rahvahaližen volostin sauptamižehe.
Prionežjen rajonan prokuratur tegi pätusen, miše nece ei ole oikti.
Tehta koume küläd voi vaiše referenduman pohjal.
Volostin Sovet voi vaiše tomotada, miše oliži tehtud referendum.
Mugoine pätand vastkaroiči Venäman zakonoid, sikš ku 131.
statjas om sanutud: ”Vajehtada sijan röunid, kus radab sijaline ičenaine vald, voib vaiše siloi, konz nenil tahoil eläjad ristitud ei olgoi vasthapäi”.
Erased Volostin eläjad tahtoiba kaita Vepsän volostid, kuti ičenašt külärajonad, miččehe mülüižiba koume vepsläšt küläd.
No deputatad ei tugedanugoi eläijiden tomotust.
Zakonoidentegendan suiman pätand ei olend vajehtadud.
Voib olda, Volostin sauptamižehe painasti se, miše Venämas zavottihe ühtenzoitta ičevaldaližid külid suridenke oblastidenke.
Vodel 2000 vepsläižed mülütadihe Venäman igähižiden vähäluguižiden rahvahiden lugetišhe, vodel 2006 – Pohjoižen, Sibirin i Edahaižen Päivnouzman rahvahiden lugetišhe.
Vodel 2009 üks’toštkümne vepsläšt küläd mülütadihe Venäman igähižiden vähäluguižiden rahvahiden tradicionaližiden elotahoiden da tradicionaližen eloradon lugetišhe.
Karjalas oma Sokšun, Šoutjärven, Kalagen elotahod, Leningradan agjas – Vidlan, Voznesenjen, Al’ohovščinan, Arskahtin elotahod, Vologdan agjas – Vepsän rahvahaline, Päžjärven da Šuštan elotahod.
Igähižiden vähäluguižiden rahvahiden oiktused da zakonad radaba, pidab vaiše mahtta niid kävutada, i sid’ äi rippub eläjiden iniciativoišpäi.

Minun Karjalanma, Minun Karjalanma, Karjalanma – minun armastuz.
Tähthid taivhale pan’...
Ned om pohjoižen än’, Kuti mitte-se Minun pit’k varastuz.
Sur’ om mecoiden rand...
Äkkid kuluse vänd: Puhu nökal tik komedas kolkotab.
Tuli homendezaig…
Minei mel’he – sid’ kaik, A südäimes – keloižil kelotab.
I järved kut sil’mäd sid’ om, A mecas om sur’ bolanžom – Sügüz’vilud niid maspäi jo vedaba.
A puiš – rugad äi, Kuldmujuiš – uz’ päiv, I vastha sid’ seižuba Pedajad.
Kut poimetiž om lehtezžom, Se päiväha ličnus jo om, I kastkel se hoštab, kut edel.
A oja meid ičhepäi vei, Sirič niken mäne ei!
Oja kibud-kiheitab Kaik vedel.
I ujub, kut miččiš-se sädegiš, Ujub lehtiš i vihandoiš kavagiš Minun Karjalanma.
Mä sinei äi pajoid täs ton, Kac, mitte om meil zor’ažom!
I kaikil meil südäimes sä, Minun Karjalanma.

En voi muštta elos: No zor’al kerdan täs Kukoinkarang sadus Ol’ cvetuiš kül’mkud läz!
I gavedid kaik – ilos, Karang lämüt toi Sügüzen jo vilus!
Sikš kimib niiden roi.
I toivob minun südäin, Sä, karang, hätkemb jä, Hot’ el’gendan – om jüged, Konz irdal vilusä.
I minun südäin kimib, Kut ogah ličnus om, I henged mi-se imeb, I kurkus – karged jom.

Om Šokšus kaidud kivitandreh, Sen maksoi sur’ ”Memorial” – I maks-ki edel oli anttud, I kivi ottud maspäi al.
A sid’ ved’ oli kal’hid löudoid, Sid’ noidusižid kal’l’oid – äi, No tulijoile – ei žal’ pöudoid, Hö ottas kivid migo päiv.
I sündui vepsän maha haudoid, Must tühjuz’ eläb nügüd’ täs.
I vaiše kaumžomal, läz kaumoid Voib löuta armast kived läz.
Mä kumarzimoi ani maha, Läz maman kaumad kivi om, Siš mušton kandab meile ahav, Ved’ nece vepsän kivižom.
Mä ocal kingitimoi kivhe, Se mujub maman kädele...
Toi-k vepsän kivi äjan vihad, Mikš mušt sen lendab taivhale?

Ezisanad  Muloižel sügüzel nece minun taht tuli eloho!
Minä kävuin Šokš-külähä, ičein laps’aigan kodihe.
Ehtin vähäižen olda sen südäimes, kacuhtadas.
Teleapparaturan buzaiduses sinna-tänna käveliba lehtmehed i minun matksebranikad.
Kaikil oli taht nägištada – miččiš minä olen meliš?
Midä minä mujan jäl’ges 56 vot siš päiväspäi, konz jätin kodiman?
Minä olin suren stressan valdas.
Vaiše minä olin ozakaz!
Tundištelin i sormel ozutelin: täs seižui magaduzsija, a täs, ka, täs oli päč.
Vaiše mikš päč om kuti penenzunu?
Minä muštan sidä lujas suren i lämän.
Kuti baboin kombud.
Jumalašt ei nägu čogas.
Tedan, völ voinan aigan ken-se oti sen kerdale.
I karzinverai, mitte kaiken pöl’göiteli mindai – sidä-ki ei olend.
Aigoin sidä ei olend-ki nikonz?
Ei, ei, mušt minun om sel’ged, kaik minei necen sanuba.
Minä ištuimoi vähäižeks iknannoks i kacuhtin irdale.
Ka, ani necen iknanno minä ištuin baboin üskas, konz minei näguihe pühäkuva – astuba angelad paimnidenke i kuldhibusižen lapsenke.
Minä saupsin sil’mäd i miččeks-se aigaks pördimoi enččehe.
Mujuštin baboin käziden lämäd, mitte kuti sanui: kaik om tün’ i hüvä.
Kut minä jäl’ges elin, konz nenid lämid käzid ei olend jo rindal.
Laps’aigan mušt, mitte vedäb mindai necen iknannoks, kaiken igän om minunke.
Nece mušt kaičeb mindai-ki elos.
Necen mušton täht minä nügüd’-ki elän.
Kauniainen 28.
elokud 2000  1.
PALA Vepsläižes mas 1.
lugu Päčil oli hüvä ištta.
Päčil bok om läm’ kuti oližid ištnu kenen-se üskas kaiken aigan.
Völ se-ki hüvä om, miše päčilpäi nägui, mi pertiš tegese.
Kacu, baboi keradab taceltud kel-se bobaižid, pühkib lavad i pagižeb min-se polhe Maikanke i Tomkanke, kudambad vändaba laval.
Tomka i Maika oma minun sizared, vaiše norembad: Tomka – kahtele vodele, Maika – völ-ki kahtele.
Maika om mugoine pičuine, miše hänenke ei voi väta-ki, vaiše ujeldas ümbri da mummutada hänen kartte.
Kacu, Maika om langenu, i baboi lajib Tomkad, a hän ei ole värnik-ki.
Baboi kaiken lajib Tomkad i paksus om miš laida, a täl kerdal – ei ole miš.
Minä nägen päčilpäi kaiken hüvin.
Täs om lujas hüvä sija!
Hot’ tuližiba Roza i Venera kodihe teramba.
Roza i Venera – vai Rozka i Ven’ka – vai toižikš – kut mö heid kucum kodiš, oma minun vanhembad sizared, hö oma völ kaksjaižed.
Päiväl hö opendasoiš školas.
Ezmäks hö käveliba venälaižehe školha, a nügüd’, konz suomalaižed oliba tulnuded meiden külähä, ka opendasoiš suomalaižes školas.
Rozka i Venka oma vanhembad mindai kudele vodele.
Mamoi oli sündutanu edel heid völ prihaižen-ki, Juraks oli nimitadud, vaiše minun vel’l’ pigai oli kolnu.
Edel kaksjaižid oli olnu völ koume-ki last, kudambad kaik mugažo koliba.
Kaks’ koliba läžundaha, a ühten mamoi oli sündutanu lujas aigoiš.
Voib olda sikš, miše mamoi tegi lujas jügedoid radoid.
Mamoin vac nägui kaiken aigan mugoižeks, kuti sen südäimes oli laps’, ei voind tedištada nikonz, om-ik nece tozi da ei voind küzuda-ki mamoil.
Mamoi kaiken aigan rigehti kuna-se.
Erašti minä nägin, kut hän imeti Maikad da sid’-žo vähän Tomkad-ki toižes nižaspäi.
Minä völ min nägištin: Tomka imeb, a hänen modpoliškod eskai päzuba enambal, mi Maikal.
Minä meletan: Tomka om näl’ghižemb sizart.
Ka hän suremb om-ki, maidod tahtoib enambal.
I hot’ kuverdan Tomka imeb nižad, kaiken hänele om vähä.
Ka i jäl’ges sömäd Tomka jäb näl’ghine, kuti nimidä ei mujand-ki.
Kaik pagižiba, miše neičukaižel om koiranvaivhuz’, hän läžub rahitkibul, i miše hän ei elä hätken, i mamalein tarbiž meletada – kelle kuverz’ maidod tarbiž sötta.
Hänele pagištihe, miše min täht sötta uhtei last, kudamb jo koleb pigai, a maidod muite-ki om vähä.
Mamalein anttihe kolhozas polen litrad maidod päiväks, ka ved’ nece kaikele kanzale-perehele.
Ku Tomka midä sai-ki nižaspäi, ka se-ki oli hüvä, ved’ kolhozan maidod oli vähä eskai vanhembile-ki lapsile.
Meil oli völ ičemoi kanoid-ki, kudambad muniba munid.
Kanoid pidetihe ühtes pertin poles, a toižes elim mö, ristitud.
Erašti tal’ven pakaižiš kanoid ottihe mehiden pert’polhe.
Minä navedin kacta, kut kanad käveliba pertin lavadme.
Ned hoguba i kokiba naperas nökuil lavan lahkoiden keskes, kuti löuziba tozi-ki miččid-se jüvid.
A oli muga, miše baboi vai mamoi panliba kanoile jüvid pertinčogaha, päčinnoks, kus jäl’ges kanoiden kokindad jüviden korid oli kerata kebnemba i sid’ lükäita päčhe.
Minai oli äi ilod, konz kanad käveliba meiden pertinpoles.
Mugomad ned oliba ilosižed: vaiše teged haškun niiden polhe – edelez hüppähtaba ülähäks.
Oli äi ilod, konz ol’ges löudad lämäižen, völ vaiše mundud kanan munan, veda sen hilläšti baboile i sanuda: kacu, babam, völ üks’ muna om.
Mamoi tuleb kodihe jo hämäras, konz irdal ei nägu-ki nimidä.
Mäni muštho: mamalain käziš om haugoidud haugoiden kanmuz, hän mäneb päčinnoks i jurunke sordab sen lavale.
Jäl’ges mamoi heitäb kindhad, paneb kuimaha päčinkarha i vaiše siloi heitäb sapkad jaugaspäi.
Pertinpolhe uz’ päzub haju: kindhišpäi mujub märgäl nahkal, haugoil i völ vihmakahal säl, mitte tämbei om irdal.
Mö kaiken vastsim mamoid longil, miččen baboi keiti.
Hän ei tegend sömäd pertiš, a keiti sidä toižes ližapertiš.
Sigä oli sur’ päc i karzin.
Minä lujas varaižin tulda rindale necen karzinannoks: pagištihe, miše karzinas eläba vedehižed da mechižed.
A kel om taht, miše mecamez’ vedäiži händast pimedaha karzinaha!
Paremb olda edemba neciš pahas tahospäi.
Mamoi tatoinke, konz tatoi oli kodiš, magaziba siš-žo honuses, kus i Rozka Ven’kanke, paksušti Maika-ki.
Minä en tedand hüvin, kus Vas’ka magadab, nacein, siš ližapertiš.
Vas’ka om tatoin vel’l’, baboin poig, i hän oli vähäižel kuti likahtunu melišpäi – sen täht, miše lapsen oli langenu i satatanu pän.
Oli hüvä se: minä en magadand honuses, kus oli reig karzinaha!
Minä magazin pertiš ühtes baboinke i Tomkanke.
Baboi kaiken venui röunal i kacui, miše mö em lanktenuižigoi sijalpäi.
Minä ka magazin ani seinäd vaste, minun melen mödhe – parahimas tahos.
Voi kätas sel’gin-ki, konz ei olend tahtod pagišta kenenke-se, meletada ičein melid.
Ka vedehižid-ki ei pidand varaita, täs magaduzsijan polespäi hö nikut ei voigoi tulda.
Ku muga oliži ozaidanus, ka baboi vasttaiži heid kut tarbiž!
Ühten kerdan, muštan, minä jo uindaškanzin, i sid’ kulištin pertiš šobaidusen.
Minä en voind nägištada, ken käveleb sigä: konz mö panelimoiš magadamha, ka meiden sijan pol’ saubatihe uudimel.
Minä habi hengin varaidusiš.
Mitte-se uk, a se ani oli uk – muga hän jügedas käveli da hengähteli, jäl’ges ištuihe laučale.
Meiden pertiš laučad seižuiba pidust’ kaikid seinid, sikš ei sand teta – kuna veraz ištuihe.
Minä kundleškanzin.
Jose kuluse?
Ei, todeks, – uk vändi balalaikal, sormil kosketeli jäntkid hilläšti, vaiše minun korvad kuliba.
Se oli tatoin balalaik.
Tatoi navedi, konz tuleb matkaspäi kodihe, väta balalaikal, pordoine pidäda kädes, a jäl’ges heitta.
Sen täht balalaik kaiken oli sil’miš.
Tarbiž sanuda, miše irdverajan mö jätlim öks-ki avoin, miše surdunu ristit voiži tulda pert’he lebule.
Minä hilläšti kändimoi baboin polhe.
Hän magazi, kuti ei kulend nimidä.
Sil aigal uk lopi vändandan i, tedan, veri laučale, süväs hengähti, jäl’ges hengiškanzi hilläs i tünäs, kut hengib magadai mez’.
Minä en tahtoind saubata sil’mid öl, i sid’ mujamata uinzin minä-ki.
Homendesel minä ezmäi joksin kacuhtamha verast: vaiše lauč oli pal’l’az, balalaik venui ičeze tahol iknan al.
I pertiš-ki kaik oli kuti eglai: i lagedad laučad pidust’  seinid, i sur’ longistol toižes pertin agjas, i jumalaine čogas, i lampaižen lämoi jumalaižen al, rindal – pen’ stolaine, miččel venui erazvuiččid tatoin raudkaluid, miččid meile, lapsile, ei sand kosketada...
Mugoine oli meiden pert’, mugoine oli meiden elo-ki.
2.
lugu Oliži hengiš minun Fedot-dedoi – baboin mužik, ka minei ei tuliži magata baboinke kut nügüd’, a pidaiži magata toižes pert’poles.
Fedot-dedoi vedeli počtan Petroskoišpäi Šoutjärvehe i tagaze.
Hän radoi hebol, i kerdan üks’ počtpaket lanksi regespäi i kadoi.
Sidä ectihe kaikel küläl, vaiše muga ei löutud-ki.
I dedoid anttihe sudha.
Pagištihe, miše sil aigal meiden agjoiš paksušti suditihe keda putui – erazvuiččiš azjoiš.
Enambal – vargastuses.
Dedoi iče mäni sudha.
A mamdain mugazo kuctihe sinna, miše, voib olda, hän midä-se nägi i sanub siš.
Mamalein kaiken jäl’ges oli huiged sen täht.
Konz händast kuctihe, ka hänel eskai pän punoškanzi i vei ümbri, mamoi ei el’gendand – midä pagižeb-ki.
Ka völ heiktihe zalaspäi hänele – midä tarbiž sanuda.
Dedoile anttihe sur’ vigamaks i kükstihe radolpäi.
Jäl’ges necidä dedoi läžeganzi.
Kuti edel-ki radoi pertiš, kacui lapsid, vedeli heinäd mecaspäi, haugoi haugod – oli rados kaiken päivän.
Vaiše kerdan, konz ajoi heinregen päl, dedoi lanksi i iški pän kandoho muga, eskai pänlu oli haugenu.
Külähižed eläjad pagižiba möhemba, miše dedoile om tehnus sidä-žo i sil-žo sijal, kus kadoi počtpaket-ki.
Satatadud pän kibišti enambal i enambal.
Pigai dedoi koli-ki.
Dedoin mahapanendan aig oli pit’k, baboi saneli, miše mahapanendas voikiba parahimad voikajad.
Minä necidä en mušta, lujas penen völ olin.
Mamoi paksus starinoiči meile ühtes azjas – kut hän kerdan jäti Ven’kan i Rozkan kacmaha dedale, a hän hondoin kacui, i Ven’ka lanksi avaitud iknaha.
Mamoi nikonz ei unohtand necidä, hot’ Ven’ka ei satatanus-ki.
Dedoi oli tarkan mehen i dengoid ei pidänd vinha, kut äjad toižed ukod meiden küläs.
Sen täht dedoil oli eskai kaks’ pertid.
Ezmäine – se, miččes mö elim: pupert’, kut toižil-ki.
Toine oli saudud eri ladul, lujas čoma, kus jäl’ges eliba suomalaižed saldatad.
Nece pert’ oli kaiken aigan sil’mnägubal, vaiše se oli kuti meiden, ka ei meiden-ki jo.
Sid’ oli mugoine azj.
Konz dedoi osti sen hüvän pertin, i mö hargnim jo eläda siš, mehed tuliba kerdan mijale i nevoiba dedale: tarbiž möda pert’, ika valdkund otab ičeleze i ei maksa siš kopeikad-ki.
Nece oli völ sil aigal, konz külän pämehed oliba venälaižed.
Dedoi möi pertin, kut nevotihe, a hänen poigad pidiba nedališ kaik dengad vinha.
Nene azjad oliba tehnus muga pigai, ka mö eskai em usknugoi-ki, miše pert’ jo ei ole meiden.
Ka se seižui-ki rindal, nägim kaiken aigan.
Voinas mö ezmäi pagenim suomalaižišpäi Lomki-külähä, jäl’ges pördimoiš i tahtoim eläda neciš pertiš.
Meletim – kuspäi suomalaižed voiba teta, miše pert’ om jo mödud.
Vaiše küläs tetas kaikes, i ken-se sanui suomalaižile sen polhe.
Minä jäl’ges küzelin ičtain ei üht kerdad: mikš meiden külän eläjile tarbiž sud, ku hö iče-ki lugeba ičtaze sudan mehikš.
Minä en teda hüvin, miččed paginad oliba pertin polhe, vaiše mamoin mod kaiken kuti ozuteli: se ei ole oikti, miše suomalaižed eläškanziba meiden pertiš.
Mamoi, konz kacui sihe pertihe, ka kaiken lajihe, konz suomalaižid ei olend rindal.
Muite ei olnuiži nimidä hüväd, ku suomalaižed kulištiba i kosketused heidenke tehnuižihe hondoikš.
Otam hot’ sidä, konz mö seižuim astjad käziš verhiden saldatoiden katl’oidenno pakičemas sömäd.
Mö pidim toivon, miše suriš katl’oiš jäb midä-ni meile-ki.
Erašti jäili-ki.
Mamoi  saneli, miše saldatad keitiba enamban meiden täht, sikš miše heile oli žal’ meid.
Erašti mö saim eskai kanfetoid saldatoiden kormanoišpäi.
Vaiše tarbiž oli sanuda tervhensanoid suomalaižile, konz vastsim heid irdal, a konz ken-ni heišpäi tahtoi kundelta vepsänkeližid pajoid, ka pajatada-ki.
Siloi saldatoile ei jänd nimidä, kut sötta meid kanfetoil.
A ken lapsišpäi ei tahtoind magedad söda?!
Laukas mödihe erašti magedusid, ka meil dengoid ei olend nikonz.
Lauk oli läz, se oli pertiš päliči meišpäi.
Kerdan minä kävelin laukaha, baboi oigenzi.
Minä lujas varaižin mända sinna, a ku mindai ei voigoi el’geta, midä minä pakičen.
Konz minä pakičin vepsäks ”solašt”, ka möi – ak, kudambad minä ei tundend-ki, mäni vähäšt aigad edel sidä, konz möi el’genzi, miše minei tarbiž solad.
Hän muhahti minei, silihtoiti pädme i eskai lahjoiči minei kanfetan.
A minei tegihe huiged, joksin kodihe tomaran, kuti mindai rušitihe.
Minä varaižin hätken kävelmaha üksnäin külädme-ki, eskai sidä sur’t tedme, mitte oli meiden pertinno, i mittuštme ajelihe kaiken sinna-tänna mašinad saldatoidenke.
Te mäni Petroskoišpäi, tedan, ani Süvär’-jogehesai.
I nikut ei voind toižin ajada, ku meiden Šokš-külän kal’t, sikš ku elim pidust’ necidä ted.
Mamoi, konz hänele tarbiž oli sadas Petroskoihe, varjoiči miččen-ni mašinan.
Kerdan hän astui jaugai Petroskoihesai.
Vaiše kuverdan pakiči letes kät, kaik mašinad ajoiba siriči i ni üks’ ei azotanus.
Mamoi habi seižui jaugoil, konz pördihe kodihe – astui enamban 60 virstad.
Enamb kaiked minei oli mel’he kävelta tedme, mitte vei pühäkodinnoks.
Pühäkodi seižui mäthal i nägui kaikjalpäi.
Vaiše kacuhtad sihe, ka tabadab südänt sinai, enamb ei pästa-ki.
Ka te-ki pühäkodinnoks oli ilokaz: mugoine kover polhe-toižhe, ani ku valdaline laps’, kudamb ei tahtoi kundelta vanhembid.
Sadavoz’ne, mustenu jo aigaspäi puine pühäkodi völ sai kibud venälaižiden samol’otoiden ambundaspäi.
Mamoi i baboi teziba hüvin ten pühäkodinnoks, molembad käveliba sinna službale völ norespäi.
Mamalein igäks mäni muštho kelloiden än’, mitte praznikoiden aigan lendi mecoiden i pöudoiden päl, kosketi henged i südänt hüvän vestin kartte.
Siloi kellod heläižiba ei vaiše Jumalan praznikoiden aigan.
Vanhad pagižiba: konz išktas kelloihe, ka leib-ki kazvab paremba.
Jäl’ges, kolhozan aigan, pühäkodiš tehtihe klub.
Ei kuluškanded jo kelloiden än’t, a kuluškanzi kommunistoiden muzik, mitte kaiken päivän, eskai ön-ki, telusti lebaidamha külänikoile.
Vaiše leib, kut mamoi sanui, mijak-se ei kazvaškandend paremba.
Oli völ üks’ azj, miččen taguiči mindai maniti nece te: hänen vast seižui pert’, miččen päle minä kacta-ki en rohtind.
Se oli mamain laps’aigan pert’: kaikid čomemb toižiden pertiden rindal.
Ka völ kaiv-ki oli kaidud läz – sidä ei voind tehta kaikutte ižand.
Susedad-ki, läheližed i edahaižed, hargniba jo kävelta tänna vädrad kädes vet otmaha, sikš kaivon kurg’ – arz’ vädranke, surdmata käveli ülähäks-alahaks.
Sen polhe, mi oli tehnus neciš pertiš, külähižed ei pagižnugoi meidenke.
Mamoi iče-ki ei tedand, kuna peitta sil’mäd huiktaspäi.
A miše meile, lapsile, midä sanuda sen polhe...
Nimidä ei jänd, kut kundelta vanhembiden paginoid, i – kus sana, kus toine – meletada enččiš azjoiš.
Jäl’gmäižed ičeze elon voded mamain tat, Moisei-ded, eli neciš pertiš üksnäze.
Konz-se dedoi oli möjan, hänel oli ičeze lauk, kus mödihe meclinduiden lihad, rusttid jablokoid, erazvuittušt sömäd.
Külähižed surel tahtol käveliba laukha, vaiše heil paksus ei olend dengoid.
Dedoi oli hüvän mehen, andli äjile mehile velgha-ki.
Sen taguiči, i toižiden azjoiden taguiči-ki, dedoi saupsi laukan.
Siloi hän lujas uskoi Jumalaha, paksus käveli pühäkodihe.
Jäl’ges sigä radaškanzi-ki: kerazi dengoid, virigoitli tohusid služban aigan i kacui, miše kaik oliži hüvin.
Vaiše pühäkodi-ki pigai sauptihe.
Dedoile oli jo äi vozid, hän ei voind tehta jügedoid radoid.
Hänen Maria-ak, mamain mam, oli kolnu, i dedoile, tedan, oli tusk eläda üksnäze.
Muga mamoi jäl’ges pagiži, väriti ičtaze siš, miše pidi vähän hol’t tatas.
Konz mijale, Šokš-külähä, oliba tulnuded suomalaižed, ka hö eciba sijad armijan azjoiden täht.
Moisei-dedan pertin tehtihe aitaks, kus kaičeškatihe jüvid.
Dedale anttihe pen’ honuz toižel žirul, kaik alembaižed honused täuttihe keratud pöudoil jüvil.
Muga dedoi eläškanzi-ki – surel jüviden mäthal.
Kerdan hän kucui susedan vargastamha öl nenid jüvid.
Mamoi jäl’ges voiki, miše näl’gäs paremb oliži tulda sömha mijale.
Dedad kuctihe kirjbumagal sudha.
Vaiše hän ei mänend, a ripustihe iče pertiš, ani jüviden päl...
Mamoi eskai kaiken säraiži pagištes, kut hän nägišti tatan, kudamb ripui noras.
Mamoi ezmäižen nägišti necen.
Jäl’ges hän saneli baboile, miše nece om kuti ostud kaikele meiden rodule.
Mamalain pähä-ki ei tulend, miše minä el’gendan midä-se vanhembiden paginoiš.
A minä kaiken kulin i otin mel’he, nügüd’-ki muštan kaiken.
Völ minä olin lujas tusttunu dedad.
Minä en el’gendand-ki, kut nece hüvä minun Moisei-dedoi voili kolda ningomal hubal surmal i tahtoin küksta melespäi sen opakon kuvan – kut katusen pardel ripui siništunu dedoi.
Völ igäks jäi minun muštho se kacund, konz minä nägin dedan meiden pertinno jäl’gmäižen kerdan.
Sil kerdal ei olend-ki nimidä mugošt...
dedoi ištui aidan ardel, jaugoiš oliba mustad sapkad, päs – furašk.
Päiväne paštoi ani hänen sil’mihe.
Dedoi nagroi, i minä-ki nagroin ühtes hänenke.
Sil kerdal dedoi oli lujas ozakaz – sikš, miše päiväine paštab; völ sikš, miše rindal nor’ varz uradi – hüppi ülähäks i tackenzi ilosižikš tagaižed kabjad, kuti tahtoi erigata ičeze längišpäi.
3.
lugu Minä en muštand, kut suomalaižed tuliba meiden külähä – minä olin olnu völ lujas pen’.
A Maika siloi ei olend völ sündunu-ki.
Babaspäi minä kulištin, kut kaik oli männu.
Baboi navedi pagišta, a minä sidä tahtoin-ki – ištta kundlemas händast hänen üskas.
Voinan töndundaspäi kaks’ kud rahvaz kaiken astui i astui siriči meiden pertid Süvär’-jogen polhe.
Vai pämehed muga käskiba, vai tahtoiba lähtta verhiš saldatoišpäi?
Öd i päiväd ten tuhu seižui külän päl, rahvaz küksi völ kodiživatoid-ki.
Ten päl kului kaiken kida, lajind, möngund.
Baboi i mamoi kacuiba neche pertin iknaspäi.
Kaikiden modoil nägui tuskakan i varaidusen znam.
Pagomehiden keskes oli lujas äi lapsid.
Heiden täht ehtihe Süvärin suvirandale lapsiden tulendpertid.
Natalia-tädi oli kävunu neniš pertiš i jäl’ges pagiži, miččes näl’gäs eläba sigä lapsed.
Se om hüvä, miše ümbri küliš oli kaznu äi sihlaižid, a mecas ehti marjoid da babukoid, mi kebnenzoiti ecmaha sömäd ičeleze i püžuda henges.
Meiden küläs-ki pigai kaik söm oli lopnus.
Venälaižed poltiba kolhozan jüviden kaičendaitoid, miše verhile ei oliži kebn löuta sömäd ičeleze.
Tuli aig lähtta kodisijaspäi meiden-ki kanzale.
Kazvatajad löuziba hebon, kulun telegan, i mö tönduim matkaha.
Sen edel kaiked kalhemban elon kandišim aitha, sikš ku aitan verajaln voi saubata vahval luklol.
Ved’ niken, mugažo suomalaižed-ki, meletiba mamoi i baboi, ei voigoi mureta sidä.
Aitha vedihe ičemoi tavaroiden ližaks petroskolaižen baboin sizaren kalhembid tavaroid, niiden keskes garmon’ i uz’ grammofon.
Tattain sil aigal ei olend meidenke, händast ottihe Rusttaha Armijaha.
Ouša-tädi, mamoin sizar, oli lähtnu mugažo meidenke.
Hänel oli ičezenke lehm, i baboi pagiži jäl’ges, miše se kaiči-ki meid surmaspäi.
Mö astuim lujas hilläs.
Muštan, miše mö lähtelim telegaspäi kaikuččel mägel i tungim sen taganapäi.
Hebo oli lujas laih, ka mö-ki, ristitud, em olnugoi edahaks hänespäi.
Üks’ Tomka voi jäda telegaha ičeze koiranvaivhuz’-läžundan tagut.
Konz mö libuim mägehe, ka hänen pä šlingui polhe-toižehe kaikiš ten haudaižiš.
Hilläšti, hilläšti, a tulim mö tahoze, miččehe tahtoim sadas.
Se oli Lomka-jogel, läz kividenmurendust, kus edel voinad tatoi radoi sömsijas bufetmehen.
Vaiše mö ehtim eläda neciš sijas vaise äjak-se nedalid, kut meid sabutiba suomalaižed saldatad.
Mö pöl’gastuim i säraižim, konz nägištim saldatoid verhiš hahkoiš formsobiš ezmäižen kerdan.
Niken meišpäi ei tahtoind, miše hänel oliži čaptud korvad – pagištihe, miše suomalaižed muga tehtihe, konz nähtihe miččid-ne verhid mehid.
Mö em usknugoi ičemoi sil’mile, konz nägištim, kut saldatad pagižeba hüvin akoidenke, kut silitaba lapsiden päd.
Völ hö pagižiba miččel-se verhal kelel i midä-se ozuteliba käzil sinnapäi, kuspäi tuliba i miččes polespäi mö-ki tulim.
Baboi ei uskond korvile-ki.
Jose mö voim pörttas ičemoi pertihe?
I möst mö kandišem elon telegräbule, i möst näl’ghine raukheboine vedi meid tagaze, kodipertinnoks.
Vaiše sigä mö nägištim opakon kuvan: kaik meiden pertin iknad i verajad oli avaitud.
Lambhad södihe, kanad södihe, kartohkad kaidihe maspäi.
Baboi tacihe aitan verajannoks.
Verai oli luklos, vaiše aitkatuses oli sur’ reig.
Sen kal’t vargastadihe kaik meiden elo, ka garmon’ i grammofon mugažo.
Necil aigal meiden kanz tahtoi kut-se tervehtoitta azjoid i mända elämaha toižhe pert’he, mitte oli kohtas.
Vaiše meile ei käsktud necidä.
Tariškanzi tazoitada irdad, kus oli täuz’ haudoid, voib olda bombišpäi, vai se oliba saldatoiden peitändurud.
Mamoi oti raudlabidon i paneškanzi mad nenihe haudoihe.
Koivuile nimidä ei tehnus, i se oli hüvä.
Ku minä navedin-ki miččid-se änid, ka nece oli tullein šobaiduz, konz se vändi koivuiden lehtesidenke.
I ku mitte-se haju oli hüvä minun nenan täht, ka nece oli terav koivun noriden lehtesiden haju.

4.
lugu Mužikad kogozihe kesk irdad.
Pigai heile pidab lähtta.
Nägen, kut baboi kukitab iknaspäi i hänen modospäi nägub, miše samvar om jo kehunu i tuli aig joda čajud.
Minä tahtoin kulištada vanhembiden sanoid.
Peitos seižun pertin saumas, sel’gän taga Klaša seižub.
Klaša om minun parahim sebranik.
Mužikad-ki nägištiba babtein.
Käzil ozutaba, miše pigai tulem.
Üks’ mužik tuli pertin seinännoks, potkaiži mikš-se parden i kükištihe seinäd vaste.
Midä hän ecib?
Kucui ičezennoks toižid-ki.
Hö tuliba, eläbas pagižeba min-se polhe, küzeleba toine-toišt.
Naprin kundelta.
Pagižeba miččiden-se kividen polhe.
Lujas hüvin minä kulin sanan ”kivi”.
Minä čududelimoi, min polhe hö pagižeba, rindal ei olend nimiččid kivid.
Üks’ mužik sanui midä-se, minä kuti sanan ”palada” kulištin.
Midä hän tahtoib sanuda, meiden pert’ nikonz ei olend palanu.
Sid’ mužikad tönduiba irdverajannoks.
Minä čukerzimoi, ei sand, miše mindai nägištaižihe.
I kebnas hengähtin, konz kaik mäniba verajan taga.
Vaiše mindai niken ei voi väges otta pertihe, kuni sigä oma verhad.
Kändimoi Klašan polhe.
Minä surduin čilkištada, tahtoižin išttas  maha, no se oli vilu, a mamoi ei laskend mindai vilul ištta.
Klašan sil’mäd tegihe kehkeroikš, kut kaiken-ki, konz hän ei el’gendand midä-se.
Küzuin, kuli-ik hän, kut mužikad pagižiba palandan polhe.
”Ka”, – sanui Klaša.
Meleta nügüd’ – mitte azj om, jose pert’ voib palada?
Sid’ johtui mel’he Peška-däd’.
Händast ei olend jo hengiš, vaiše minä lujas äjan kulin mamoišpäi Peška-dädän istorijan, i konz pagin mäni palandan polhe, ka kaiken meletin hänen polhe.
Ka kaikes küläs ei sa löuta üht-ki mest, kudamb ei johtutaiži Peška-dädäd paginoiš palandan polhe.
Peška oli mamain noremb vel’l’.
Hän oli koumevozne, konz satati jaugan muga pahas, miše kaiken igän rambiči.
Kazdes, hän oti akaks neiččen ičeze küläspäi, kut toižed-ki meil enamban tehliba.
Anna oli lujas gol’l’, i Peškan kazvatajad Moisei-ded i Maria-bab, tahtoiba tehta muga, miše poig ei oliži nainu.
Vaiše kaik oli uhtei.
Nored eläškanziba Peškan kazvatajiden pertiš.
No laindsanad muga i lendiba heiden polhe, sikš nored meletiba lähtta edemba, eskai Kondopolihe.
Edel ajandad Peška ehti – muga pagištas – virigoitta kazvatajiden pertin, miččes händast Annanke muga pahas vastatihe.
Muga oli vai ei muga, vaiše kaik külän eläjad meletiba, miše nece paland oli Peškan käziden rad.
Viriganzi pert’ Juunan ös, konz lujas kuiv sä oli.
Lämoiš paloiba kut Moisejan pert’, muga i völ kaks’toštkümne pertid, ani pigai paloiba, nimidä ei jänd, vaiše kegälehed tuhkanke.
Mamoi voiki, sikš ku paloi lipaz-ki, täuz’ erazvuiččid čomid pühäpäiväižid paidoid i paikoid, se oli hänen svadibelo.
A konz Kondopoliš raudtel oli tehnus sur’ avarii i Peškaspäi vähä midä jäi, siloi mamoi i kaik külähižed lopuks uskoiba, miše Peška oli suren palandan värnik.
Mamoi sanui meile, lapsile, miše Jumal školib mehid kaikiš, laske peniš-ki grähkiš; a sid’ ei midä pagišta-ki.
Ičeze sanad mamoi täuduti azjoil-ki.
Erasišti minei näguihe, miše mamain om Jumalan abunik.
I konz Jumal ei ehtind školda grähkmehid, ka siloi abuhu tuleskeli mamoi.
Nimidä minä muga en varaidand, mi kacta, kut mamoi školib Rozkan da Ven’kan.
Minei necidä-ki täudui, miše nikonz poikheze mamalein vajeht-ki en sanund.
Minä säraižin i voikin, laske mindai niken sormel-ki ei koskend; minun heng oli täuz’ sizariden kibul.
Hö peitihe edambaižehe čogaha karzinnoks, kingitihe seinäd vast, a heiden sil’mäd varaidusespäi tegihe kaik tobjembikš, konz mamoi sirdihe heidennoks.
A mi oli tehnusse – nit’katušk kuna-se kadoi, sizared eciba, eciba, ei voinugoi löuta.
Mamalein ei tarbiž olend löda mindai, ei tarbiž olend laida-ki, minä kaiken jo ehtin tehta edel hänen käsköid.
Minä en värita mamdain neciš.
Hän tegihe mugomaks sikš, miše hänele oli lujas jüged.
Kaiken rados hän oli, ezmäi kolhozas, jäl’ges – suomalaižile midä putui radoi.
Kolhozha siloi väges ei kirjutadud, vaiše tegihe muga, miše kaik rahvaz sigä radaškanzi.
Mamoi mušteli, kut miččed-ne mužikad tuliba  tatainnoks bumagad i vin kerdal, jotiba händast humalahasai, jäl’ges andoiba kädehe kirjutimen i käskiba panda nimen.
Tatoi tegi sen, vaiše kolhozaha ei mänend radole, a läksi Lomkan kal’l’ole, kus kaidihe kivid.
Mamoi üksnäze vedi töpäiväi, tatan-ki sijas.
Hän kündi mad, čapoi puid mecas.
A nügüd’, konz suomalaižed tegeškanziba ičeze zakonoid, mamoi kaivoi mad ten täht i radoi erazvuiččil jügedoil radoil, sikš ku kaik mužikad oliba voinal.
Se azj, miše om äi lapsid, ihastust mamalein ei ližadand, kaik söda tahtoiba.
Erasišti mamoi oli mugoine ozatoi siš, miše meid, lapsid, oli muga äi.
Hän lajihe meiden päle siš, miše mö olem sündunuded i miše Jumal andoi meile hengen.
Sen täht meile tarbiž oli ištta hilläs i tünäs, konz hän oli hot’ kodiš, hot’ radol, aigoin siloi mamoi ei näge muga, kuverz’ meid om.
Hondomb kaiked oli se, miše mamoi ei navedind tatoid i edelez kidasti hänen päle, hot’ tatoi völ ei ehtind i künduses päliči haškahtada.
Enambal mamoi lajihe vinan i akoiden tagut.
A minä en voind el’geta, miš oli viga.
Jonus tatoi oli lujas hüvä minun täht.
Kaiken hän ištuti mindai kombuile i huššuti polhe-toižhe.
Völ sil aigal tatoi nagroi i tackenzi suhu kogonaižid solatud senid, nagroi sihesai, kuni minä-ki zavodin nagrda kaikehe än’he.
Vaiše konz minä kacuin mamoihe, ka edelez tacin nagrandan.
I en teda, midä tehta-ki: kacta tatoihe i nagrda, vai kacta mamoihe i olda mugoižen-žo pil’vekahan i käredan.
Ah, Klaša-sebranik, sinä kaiken völ oled peitnus päiväižel lämbitadud saumanno.
Sinai-se aig om jo mända kodihe, a homen möst tulda minunnoks.
Ištumoiš mö laučale kohtaiti, kuti tämbei homendesel.
Sirdäm päd toine toižennoks i šuhaidam vedehižiden da mechižiden polhe, i minä sanuškanden sinei, miše todeks-ki nägin tämbei mechišt, vähäižel, pol’sil’mhä nägin.
Mö šuhaidaškandem, sinä da minä, a baboi rindal ištub.
Hän kacub meiden päle, muhadab i ühtes valab vas’klampaha karasinad.
Karasinan haju iškeb nenaha, no meile nece haju om kuti znam, miše baboi om rindal.
I meden sanoita hän kaiken tedab vedehižiden polhe.
Mäne, Klaša, ko dihe i jäta mindai üksnein mamdain radolpäi varastamha, hän nügüd’ tuleb jo.
Minä kacun tele, lujas tahtoin nägištada mamdain ezmäižikš, vaiše hän ozutase koditehudel.
Nägen tel akan hahkoiš sobiš i mi väged joksen hänennoks: Mamoi, mamoi!
Tulen rindale-i mi?
Se om veraz naine.
Kerdan mamoi oti mindai mecha keradamha samlod.
Hänel kaimlos oli sur’ havad, telpäi mö mänim mecha, mamoi edel, minä – jäl’ghe.
Venka i Rozka völ školas oliba, sikš mamoi mindai ičezenke oti.
Mö hotkas kerazim hahkhobedad samlod, minä radoin mi om väged, en tahtoind, miše mamoi olnuiži hubiš meliš minun taguiči.
Konz havad oli jo täuz’, mö pördimoiš kodihe.
Kodiš mamoi tegi taiginaha tahtast, pani sihe samloid-ki.
Puižel labidol pani läpuškad päčhe, a konz ned küpsniba, mamoi lohkaiži leibpalan i andoi minei mujada.
Minä en rohtind söda mamain aigan – a ku ei mel’he linne, läksin hul leib kädes pordhile i mujain sigä.
Se oli kova must leibpala, vaiše minä sanuin ičelein, miše parahimad sidä ei ole, ved’ paštoi leibän mamoi – voin-ik minä pahenzoitta mamoin mel’t.
5.
lugu Ven’ka i Rozka mäniba školha suriš holiš: nügüd’ sigä pidi pagišta suomeks.
Sigä oliba suomalaižed opendajad i pagištihe toinevuiččiš azjoiš, miččiš pagištihe, konz škol oli venänkeline.
Jäl’ghe urokoid sizared völ pordon pagižiba školan polhe.
Tezim-ik mö, miše suomalaižed oma meile heimos, ani kut velled da sizared mö olim kesknemo.
Kel’-ki oli vähäšt mugoine-žo.
Vaiše Suomes elo oli paremb, aigoin sen täht, miše sigä ei olend venälaižid, kudambad oliba-ki värnikad hubas elos, miččen eliba Vepsän mal, Olonec-lidnas i kaikes Päivnouzm-Karjalas.
Nügüd’ kaik vajehtase, nügüd’ vel’l’ oigenzi käden vellele i Azijan zakonoid meiden mas enamb ei linne.
Tuliba uded aigad i kaikile meile – mamoile, baboile i penikaižile sizarile tarbiž uskta necihe.
Vanhembad sizared, eskai rusttenuded, kahthe än’he sel’genzoitiba meile, völ meletomile, necen znamasižen azjan polhe.
Minä en voind uskta.
Mi meid varastab!
Minai eskai vacan kibištaškanzi neniš melišpäi.
Neičukaižed toiba školaspäi kirjoid, miččiš oli čomid, mujukahid kuvid Suomenman elon polhe.
Minei anttihe kacta kirjoid vaiše heiden käzišpäi, miše ei redustada lehtesid, i ei sand otta kirjoid ičein käzihe.
Völ, miše näritada meid, kaksjaižed pagižeškanziba suomeks kesknezoi, mö vähän midä el’genzim.
Minunnoks siloi tuli mel’ hotkemba kazda, tehtas openikaks, miše opendai minei-ki, kuti minun sizarile, andaiži ningomid kirjoid čomiden, kirjaviden kuvidenke.
Kerdan minei lasktihe kävuda školha, hot’ minä völ en olend kaznu.
Ven’ka i Rozka pagižiba opendajanke, miše minä lujas tahtoin kävuda školha.
I opendai sanui: laske neičukaine tuleb.
Konz minä nägištin školpertin lähemba, ka eskai säru oti.
Kut vaiše sizared kaikuččel päiväl ei varaikoi tänna kävelta?
A ken ehtib lämbitada kaik päčid, miše homendeseks ned kaik jo hulad oližiba?
A opendajad?
Kuverz’ opendajal oli hüvüt, hän kaikile muhadab, eskai minei-ki.
Opendai käski mindai vaiknašti ištta klassas i kacta, kut openikad toine toižen jäl’ghe kävuba laudannoks.
Hö vaumičesoiš Raštvoikš, sanui opendai, en-ik tahtoi minä kacuhtada?
I sid’ minä nägištin, miše laudanno seižub meiden Rozka i midä-se pagižeb.
Minä ihastuin, eskai hüppahtin i mašiškanzin käzil, lujas hüvä oli nägištada armast sizart verhiden mehiden keskes.
I sid’ kulištin komedan nagrandan – niken ei varastand tünäs neičukaižespäi ningošt udatid.
Minä roimahtin išttas laučale.
Tahtoin sanuda neičukaižele, kudamb ištui rindal, miše nece om minun sizar, vaiše hän ei voind azotadas nagrandaspäi, kuti kaik toižed-ki.
Minä rusknin huiktaspäi.
Ka, minä pidin ičtain toižikš, ei kut toižed neičukaižed i prihaižed neciš klassas.
Kaiken tarbiž kacta, kut toižed pidäba ičtaze i tehta heiden vuiččikš.
Sil päiväl opendai lahjoiči minei kaks’ mujukuvad.
Toižel oli pirttud Pakaine-uk.
Minä sidä en tedand, no vanhemb mindai rindaline neičukaine nevoi, miše Suomes kaikuččehe pertihe pästtas necidä dedoid, kudamban sel’gäs ripub šaug lahjoidenke.
Lahjad Pakaine-uk jagab lapsile.
Minä ezmäi en uskond.
Jagada lahjad havadoil!
Nimidä mugošt täs em olgoi kulnuded-ki.
Toižel kuval oli ristit suugad sel’gäs.
”Nece om angel, sinun kajičii, – šuhahti minei korvha neičukaine.
– Hän kaiken käveleb sinun jäl’ghe i kacub, miše sindai niken ei abidoičiži, muga meile opendai sanui”.
Minä tantoin mända kodihe.
Lujas äjan erazvuiččid uzid azjod tämbei tedištin.
Kodi oli rindal, opendai tuli pordhile kaimdamaha mindai.
Minä pidin kädes kuvad.
I sid’ minä kulištin, miše jäl’ghe ken-se astub.
Jose angel-kaičii?
Pigai kändouzimoi.
Nikeda.
Hilläšti, barbhaižil tegin erasid haškuid.
Ka, todeks-ki tagana mi-se šuhaiži, ani kuti suugad.
Minä vähäižel kändin päd, angelale ei tarbiž nägištada, miše minä kacun hänehe.
Vaiše nikeda ei nägund, te tesarehesai om pal’l’az.
”Baboi!”
– pöl’gästuin minä i jokseškanzin kodihepäi.
– Baboi!
– kidastin minä mi väged, avaida verai!
Avaida pigemba!”.
I kuni joksin pertinnoks, ka kaiken mujuin, kuti sel’gän taga om täuz’ käzid, miččed tahtoiba tabata mindai.
Minun heng tüništui vaiše siloi, konz baboi oti mindai üskaha.
Minä sanuin sen polhe, mi oli školas, kut nagroiba minun päl i kut huiged minei oli.
Baboi vastha nimidä ei sanund, vaiše siliti minun päd.
Ka hänele ei tarbiž olend nimidä sanuda-ki.
Minä hengel mujuin, miše baboi el’gendab, miš om azj.
Sid’ minunnoks-ki tuli mel’ – min täht mindai nagrdihe školas.
Minä sizaren kucuin vepsäks Rozka-nimel, a ved’ klassas händast nügüd’ kuctas Ruusu.
Uded nimed saiba toižed-ki sizared.
Venera nügüd’ oli Valma, Tamara – Taimi, Maria – Maija.
Vaiše minai, en teda, mikš jäi venälaine nimi.
”Ka minä, baboi, unohtin sen polhe, sikš miše lujas ihastuin, konz nägištin klassas sizaren”.
Sid’ školaspäi pördihe kodihe sizared.
Ani künduselpäi Rozka maihutaškanzi kirjeižel: kackat, midä minä olen sanu.
Aune-suomaliženke neičukaiženke hö tundištihe kirjeižiš.
Läz kaikuččel openikal školas oliba suomalaižed sebranikad, kudambidenke hö kirjutiba toine toižele kirjeižid.
Opendajad andoiba openikoile adresoid.
Aune eli kus-se Suomes, miččes-se Lappeenrantas.
Aune kucui sidä lidnaks.
Hän starinoiči ičeze kodiš, mamas, tatas, velles – kaikuččen kirjutadud sanan taga kaičihe minun täht mitte-se sarn.
En voind meletada-ki, miše kus-se om tozi-ki mugoižid ristituid, kuti Aunen kodiš.
Ei, minei näguihe, miše kaikuččen päivän hö paniba päle prazniksädoid, kävuiba hö tünäs, kuti tätüižed, i miše hö nikonz, eskai ridan-ki aigan, ei libutanugoi än’t toine toižen päle.
Naguihe, miše eskai heiden käziden kosketuz-ki oli mugoine, kuti pil’v vai höuneh kosketi sindai.
Čomembad fotokuvad, miččes mö ezmäižen kerdan nägištim Auned, minä en nägend nikonz edel.
Konz sizared oliba školas, minä paksus kacelin neiččen modkuvaha.
Siloi niken ei voind laida mindai siš, miše otin fotokuvan küzumata.
Aunen oli päl sädo da ezipaik, miččen lebe oli čomitadud vauvhal lental, a jaugas oliba vauktad kengäd da vauktad noskaižed.
Vauktad noskaižed!
Kerdan rohtin ozutada necen čudon ičeze sebranikale Klašale.
Se mugažo lujas čududelihe neche: ningoižid penikaižid vauktoid kengid, miččed oliba Aunel, hän mugažo nikonz ei nägend.
Sid’ mö molembad saupsim sil’mid i zavodim kuvitelda, kut se oliži, ku meiden jaugas oližiba mugoižed lumivauktaižed čomad kengäižed.
6.
lugu Tatoi enamban ei olendki Rusttas Armijas.
Vai mina en tedand, oli han siš, ani ei olend, mina vaiše homaičin, miše hanen pal oli mugoine-žo hahk voinform, kut suomalaižil.
Tatoi starinoiči koukuižil, mida om tehnus.
Kut ho i vol kaks’ tošt vepslašt segoiba i jaiba toižišpai, mittušt nal’gad ho nagiba, kut ho nal’gas rikoiba hebon, kudamb oli heidenke.
Sil aigal heid louziba-ki suomalaižed, konz ho jo oma meletanuded, miše oma surmankundusel.
Muga ho putuiba plenha.
Sid’ tatoi zavodi uhtnagoi starinoita Olonecan radion polhe, siš, kut han radaškanzi kandajan udel hanen taht sijal.
Mina el’genzin vahan tatoin starinoišpai.
Sel’ged oli vaiše se, miše hanele tuli oza jada henghe da vol ozastui louta kandajan radod.
Tatoi naguihe minei korktembaks, mi ende.
Hanen sel’g oigenzihe, karpišk sil’miden keskes tegihe suvembaks siš aigaspai, kut mina muštin.
Nagištin, kut mamoi koverzihe da zavodi heitta sapkoid tatoin jaugaspai.
Hatrad han pani kuimaha pačinkarha, kuna oli pandud kuimaha hanen alaižed.
Baboi seižui tatoin edes solatud sened saviastjas: tahtoib-ik han sid’-žo soda vai mohemba?
Mina ištuin laučal varastamas.
Tatoi oli lujas vajehtanus.
Jose han ei nage, kut minei ei olend mel’he ištta necil laučal.
Hanen uskas om paremba.
Lopuks tatoi homaiči mindai.
Nagrdes han ištuti mindai uhtele kombule, a sid’ toižele – Tomkan-ki.
No nece ilo jatkui vahaižen aigan.
Han pasti meid lavale, mida-se holestoiti handast lujas.
Nugud’ han ei voind elada muga, kut ende.
Sid’ tatoi tuli karaidusen valdha.
Bol’ševikad oma varnikad kaikes, – kidasti han – da paazjan siš, miše mo muga hubin elim.
Ka, elim hubin, no nugud’ kaik vajehtase, – sanui tatoi maihutaden kadel.
Mina kacuin umbri.
Ka ved’ ei ole kaik, tatoi.
Kacu meiden pertihe.
Meile siš muiteki om huva elada, – meletin mina.
Tezi-ik baboi, tezi-ik mamoi, miše meid ottihe valdha, miše meid pidetine nal’gas da kaikenlaižes gol’l’udes, da tuleskeli-ik heile paha, kut paremba eletas paivlaskendmas.
Heimolaižiden mas.
Tatoin sil’miš eskai kindled kehuškanziba, konz pagištihe mehiden armastuses.
Laheližed armastaba toine tošt, ei-ik muga?
Vahvemb vel’l’ kaiken abutab vallembale.
Jose mugoine azj ei kosketa henged, voib-ik neciš meletada kundlita?
Tatoi puhki ičeze sil’mad.
Mamoi oli lujas pol’gastunu.
Han kaiken oli pol’gastusiš, konz mida-se elos vajehtihe.
Baboi kacui uhthe čokmehe da meleti miš-se.
El’genzi-ik han, min polhe pagiži tatoi?
Mamoi zavodi pagišta.
Han pagiži ajan, miše ozutada tatoile, miše han el’gendab tatoin melid.
Mamoi johtuti, miše sused Akulina pakiči suomalašt opendajad tehtas ristimamaks hanen vagahaižele poigale.
Opendai hokkahti da vol toi čoman lahjan – laman sijakatusen.
Huvad oma suomalaižed, ani huvad, pagiži mamoi, miše huvitada tatoid, kudamb tambei ei olend humalikaz.
Sid’ hanen paha tuli mel’.
Vahaižen meletades mamoi sanui, a ku han-ki pakičiži suomalašt opendajad tehtas ristimamaks meiden Maikale, miše kitta mugoižel mahtol suomalaižid heiden huvudes...ei, ei lahjoiš, a muite...
Mamoi ruskni holiš, sil’mad tegihe surikš.
Han ei harjenend pagišta tarktoiš azjoiš humalatomanke tatoinke.
Tatoi-žo meleti miš-se toižes.
– Mikš ei pakita, pakiče, ku taht om, – andoi vastusen han.
A jal’ges zavodi pagišta toižes azjas: hanele anttihe vastusenpidai rad – olda kandajan Petroskoiš uhtele suomalaižele.
Suomalaine oli professoran, koktas opetud mehen.
Han radab Helsinkin universitetas.
Suomalaine professsor ištui muga lahen tatoinke, kut nugud’ mamoi ištub, stolan toižes polespai, a han, kandai, toižes polespai.
Radiopaginad nugud’ oliba erazvuiččil kelil i paginoil: ludikelel, olonecan i vepsan kelel.
Tatoi sanui, miše professor kitab handast i lugeb melekahaks, tarkaks meheks.
Vol homendesel ho pordon ištuiba kahten rindati, jal’ges tatoi haugoi ičeze norman haugoid radiostancijan taht, vol kaks’ mužikad rindal haugoiba, mugažo plenmehed.
Tatoi radoi hotkas, i hanel kaiken oli joudajad aigad.
Siloi han kerazi materialoid radion taht, vai muite kaveli Petroskoi-lidnadme.
Sid’ mamoi holestui.
Kut muga – kavelen lidnadme!
Mikš azjata šlinkta lidnadme?
Ei-ik akoidennoks han kavele?
Most enččehe pordihe, vaiše nugud’ nece hanel kucuse kavelta lidnadme.
– Ka vaikastu sina, – kareganzi tatoi, – vaikastu i ištu hillemba!
I mamoi kundli, ved’ hanen mužik tambei ei olend humalas.
Tatoi sai kormanaspai miččen-se bumagpalaižen, tazoiti kombuil, mod hanen tegihe kuti lapsel, kudambale anttihe lahj.
– Luge, Rozka, luge, kuldaine tutar, seižutade laučale i luge, miše kaik kuližiba.
Se pigašti libui laučale, rugahti, miše puhtastada kurkun, i tondui:  Niitand  Zvoni viikateh minun!
Kuidase nitul heinäd.
Proidun udheze mecaiči, tüun’, tüun’, tüun’.
Em nuktud, radoim, higo, kut pidab,valui.
Tervhen, hüvä sängišt, kaik ümbrišt nitunke!
Ehtkoine vauged om, hil’l’, veri se pöudho i d’ogehe.
D’augoidenno, mujutud, nukkub čoma ma.
Sinä, minä külläks d’o niitim, meid lebu varastab.
Kus-žo čoma sinun paik, kut cvetuine kus cvetib?
Sinä kaiken päivän sabrad loid.
Viinal, medel haižub hein, I sä ed žal’dinu kaiken pol’t, ištuid avaiten meleta pol’ven.
Väzuid sinä lujas rates, Teravas, rauk, sömha kuctaze.
Ken se airol šlöputab!
L’uubin, a sinä ala küzu – Ved’ tedad!
(Runo om paindud M.
Airilan, A.
Turužen i J.
Rainion ”VEPSANOPAS”-kirjas.
L 43-44.
Voinaigal tatoi ei voind kirjutadas ičeze nimel).
– Heikki Niittunen, lugi meiden Rozka lopuks.
Vaiše tatoin nimi ei ole Heikki Niittunen, handast Grigorii Lar’uškin kuctas.
Tatoi nagraškanzi.
Han tezi, mitte nimi om hanel, vaiše vol oti toižen – Heikki Niittunen.
Kaikil, ked todeks kirjutiba, oliba toižed nimed.
Tatoi oti necen suomalaižen nimen, radiol sanutihe hanele, miše vepslaižele tarbiž otta vepslaine nimi, ved’ han vol runod-ki vepsan kelel kirjuti.
Vaiše tatoi tahtoi kuctas suomalaižel nimel, ka han ičtaze-ki lugi jo vahaižeta suomalaižeks, ei nagend sur’t erod.
Ehtal mina en voind uinota.
Kulin, kut pagižiba kazvatajad.
Tatoi johtuteli heinantegod, sida aigad, konz kahten, han i mamoi, astuiba vikatehed kades homendezmecadme i kaste lanksi heiden ougile, kut nouzi i kaiken ulemba libui paivaine, kut jal’ges ho radoiba nitul – nagrden da vazuden.
A jal’ges heid kuctihe longile, i ho pal’hal jaugal štoleižiba viluižes jarven vedes.
Heinaspai laksi vai meden, vai vinan haju.
A ehtpoles ken-se venehel tondui joges paliči, ala kuzu, ken, ved’ tedad, se ajoi priha mel’hižen neiččennoks.
Lujas čoma oli aig!
Tatoi mahtajan oli, han runoid-ki kirjuti, pirdi minun taht ilosižid kuvid-ki, vandi balalaikal, a konz tarbiž oli, ka torvel-ki torzi.
Mamoi saneli, miše, konz ho zavodiba vasteltas, ka siloi tatoi Šoutjarven orkestras vandi.
Vaiše jal’ges mamoi kaiken pagiži, miše tatoi siloi jo humaloiči, i žal’, miše niken ei nevond hanele, ei ozutand necida vigad, a iče han vol ei olend melekahan.
Ka ved’ han valita-ki siloi oliži voinu!
I mamoi tondui lugemaha prihoid, kudambad tahtoiba otta handast mehele.
Sid’ i Miškasused oli, i Sen’ka, kudamb kahtes pertiš paliči eli, i Peška – edemba, seičemes pertiš paliči, i Mit’ka, mugažo kahten pertin taga eli, vaiše toižel kadel, i vol-ki uks’ priha kozimehid oigenzi, nimed-ki hanen mamoi jo ei mušta.
Se mez’ jal’ges iče-ki oli tulnu kozimaha, koumetoštkumne virstad meiden kulahasai haški.
A mamoi, meletoi, tattein valiči, ka kudamb oli-ki kaikid čomemb i vagekahamb meiden kulas.
Tezi mamoi, miše kaik Lar’uškinoiden rodus humaloičiba, ka kuti toižed-ki kaik meiden agjas.
Vaiše oli mamalain toiv uhthižes elos tehta muga, miše tatoi heitaiži vinan jondad.
Pahad meled tuliba minunnoks, konz muštlin kazvatajiden elod.
Mikš mehed ei olgoi mugomad, kut baboi?
Baboi nikonz ei tahtoind tehta mehid toižikš, mi ho oma todeks.
Sina nukkud-ki čomin, minun armaz baboi, mina habi kulen sinun hengitusen.
Sina kuti lipkaine oled, kuti linduine.

7.
lugu Mina lažuškanzin.
Minai om skarlatina, kaik panahk om rubes, niškal om bul’kuid.
Venun pertin poles mamoin magaduzsijal, uks’ keitimpolhe om avaitud vahaižel.
Mina muga lujas lažun, eskai pad en voi kandelta, a tarbiž vol kacta, miše vedehižed ei tulnuižigoi rindale.
Mina eskai kaik palan.
Mamoi kuverdan-se aigad kacui mindai.
Vaiše siloi, konz mina en voind jo pad leta, miše kauhaižespai vet joda, mamoi vei mindai lažundkodihe.
Han kari mindai vauktaha nastiral’nikaha, oti kazile i, kut mina el’genzin, kandoi Šoutjarven avtobusale.
Pa minai oli kardud, i mina en voind nimida nahta.
Vaiše ninga oli eskai paremb: maman kormas minun sudain tuništui.
Mina tahtoin, miše nece matk oliži mugoine pit’k i lopmatoi...
No avtobus azotihe i anišpai, mehiden kavelusišpai mina el’genzin, miše mo tulim Šoutjarven lažundkodihe.
Lažundkodi, miččes minei tarbiž oli spravitoittas, oli tehtud, tedan, enččehe školha, vai miččehe-se toižhe pert’he.
Mamoi vei mindai sudaimehe.
Verajan han potkaiži kebnašti jaugal, vaiše verai toukaiži stolaižen, miččel venui erazvuiččid zellid stokulastjoiš.
Helaiduz, juru, il’man tauti haju...
Mamale tegihe huiged ningomas vigas.
Han kaiken pakiči prostindad.
Lekarid ei karegandenugoi, ho el’genziba kaiken.
Ho tuništoitiba mamad, keraziba stoklaižed, puhkiba lavan.
Mamoi toi mindai lažundpertin honusehe i pani magaduzsijale kaikid edembaižehe čogaha.
Iče han edeleze kerazihe tagazmatkaha, avtobusan tulendahasai jai vaha aigad.
Mamoi jati mindai uksnain verhiden ristituiden keskhe, verhaze tahoze, kuspai mina voin porttas vaiše siloi, konz nimida en tege kuzumata i en pane ičein vaged uhtei.
Mina verin magaduzsijale pol’pimedaha čogaha modol seinaha.
Jal’ges mina nouzlin kaikuččel homendesel, konz honustme pazui mitte-se tundmatoi haju.
Nece murginoičiba suomalaižed lekar’sizared – neciš-žo honuses, vaiše toižes poles.
Ho painoiba ičeze kuivleibad raudasižihe astjoihe.
Mina heid en nagend, vaiše mujuin erazvuiččiš verhiš hajuiš paliči ičein armhan kodileiban hajud, mitte hillašti tauti kaiken pert’polen.
A jose mamoi ei tule otmaha mindai?
Mina iče en voind kavelta, lekar’sizared sirdliba mindai.
Ezmaks niškpaišken čaptihe.
Jal’ges mindai rušitihe alastomaks, nece azj oli jo toižes, penikaižes honuses, i lekar’sizar valoi mil-se minun pan i sugiškanzi rubed.
Paiževezi rubidenke pazui mododme i kaiked minun nahkadme, mitte viluspai oli tehnus bul’kuikš.
Vaged minai oli vaiše sen taht, miše seišta jaugoil likumata.
Vaiše kaik mokičuz lopihe, i mina voin most peittas čogaha.
– Kundlii neičukaine, – pagižiba lekar’sizared.
A kundlijad lapsed spraviše kaiken hotkemba.
Paliči kuverdas-se paivas mina jo rohtin kaceltas umbri i nagištin, miše homendesel toižed lapsed valičiba ičeleze sobad – ei amu silitadud, veresen hajunke.
Ken lapsišpai oli hotkemb, ka voi sada parahimid sobid.
Lopuile jai puhthid, no kohetud jo štanoid i paidoid, kelle ka ei olend ičeze kazvon-ki modhe.
Mina pordimoi ičein penikaižehe miruižehe, kandimoi enččikš modol seinaha.
Erasen pavan tuli mamoi rižamaha mindai.
Han pani minun kazihe razinmačuižen I kuzui, en-ik tahtoi mina nagištada tatoid-ki.
– Ei, ei, tatoile ei tarbiž tulda tanna, – šuhaižiba minun kuivad huled.
Mamoi kacui pordon minuhu.
Han ei voind el’geta, miččiš tuskiš om minun heng.
Oldes kodiš mina lujas varastin tatoin tulendad...
Mani ai nedalid, vaiše siloi mamoi tuli otmaha mindai.
Mo ajoim mašinal, ištuim kabinas vedajan rindal.
Kodiš kaikil laučoil ištui susedoid vai verhid ristituid.
Minei lanksi arb jada henghe, i kaik ihastuiba necen taht.
Mina kaikile muhazin, tahtoin ozutada, miše olen terveh.
Jal’ges mindai vedatiba honusehe, kus mina kaiken magazin.
Mina sordin polusele ičein keritud pan, i unes nagištin Tomkad, kudamb vandi minun parahiman Klaša-sebranikanke.
Ho uhtes kandihe minun polhe i jal’gmaine, mi jai muštho, oliba heiden pol’gastunuded modod, konz ho nagištiba mindai.
Pertin ezipoles oli hamar.
Konz uks’ oli avaitud, ka jauhondkived, miččed seižuiba seinad vaste, ei nagunus mugomikš opakoikš.
Vaiše konz astud irdalpai uksennoks, ka kived naguiba kuti miččen-se pahan živatan hambhad, miččed muga varastiaba-ki, kut nenil teravil hambhil tabata penikaižid lapsid.
Mamoi jauhoi juvid jauhondkivel.
Vaiše nugud’, konz sina kukištitoi aitannoks peitošti, ka kived ei olgoi kived, a om hambhikaz su.
Vaiše ei tarbiž sanuda nikelle necen polhe, eskai parahimile sebranikoile-ki.
Kodi-irdal voi lebahtada.
Ka siga-ki tarbiž oli varaita kivitahkoid, miččid pandihe iknan alle kezahonuses.
Necil tahkal mamoi tahksi kaiken veičid i vikatehid, i han kaiken kel’di meid, ei kaskend tulda rindale-ki necen kivennoks, ei kaskend kosketada hijotud raudkaluid.
Oli huva pazuda alahaks kul’betinnoks.
Tehut vei ani kartohkpoudodme, i sidame voi putta čogaižehe, kus vihandal nituižel kazvoiba muiktad vai sol’hein..
Kombištatoi lambitadud paivaižel nituižele i, vai uksin lehtin, vai pijol-ki rastad nenid muikoid lehtesid i paned suhu.
I mi enamban sod, ka se enamban tahtoid.
Kuti su om reigukaz I kaik maneb siriči.
Klaša tahtoi tulda minunke, vaiše mina en otand handast tal kerdal.
Minun hibu sed jo kazvoiba, vaiše mina vol en koskund ičhein.
Hibused oliba kuti neglad neglikol, I mina meletin, miše Klašale om huiged olda rindal.
Erasišti meid, sol’heiniden sojid, keradelihe eskai sur’ kogo.
Kaik iloitelihe, nagroiba.
Mina-ki tahtoižin olda mugoman.
Vaiše minun nagrand ei olend mugoine kuti toižil lapsil.
Kuti mina tahtoin nagrda heiden kartte, vaiše mikš ei olend muga?
Uhtel paival Ven’ka i Rozka maniba jogele kul’bele.
Mina tahtoin manda heidenke, ei jada haškule-ki.
Vaiše vol muštin, mi oli enččen kerdan, konz manin heiden jal’ghe.
Kut mina joksin, mi om vaged, vaiše sizared kaiken ozuteliba, miše mina telustan heile.
Lopuks Rozka meleti, kut pazuda minuspai.
”Tatoi tuli kodihe, – sanui han.
– Portte, ka nagištad handast”.
I mina joksin kodihe.
Tatoi – nece om toinevuitte oza, parahim.
Ozakaz, joksin kodihe.
Pigai tatoi sebadab mindai, otab uskha!
Vaiše tatad ei olend kodiš.
Tal kerdal mina en anda manitada ičtain, tal kerdal manen lophusai.
En kul’beškande, vaiše kacuškanden, kut toižed ujeleba.
Jogel oli ai rahvast.
Kaik ujeliba.
Mina kacuin, miččed udatikahad oma minun sizared – heid ed kadota sil’mišpai toižiden lapsiden keskes, kudambad joksendeba i uradiba vedes.
Jogen pal muga lendli-ki lapsiden helaidajid anid, eskai iški paha, miše kaik meiden mir-ki om mugoi ilokaz i nagrakaz.
Randal seižui barbakaz pu, miččen al hamaras rušiše vaugedhibjaine naine.
En voi unohtada necida nagendad.
Mina seižun kombuižil ani vedenno, minun paha paštab rakas paivaine.
Veden hoštandaspai minun sil’mad sauptase, veden tippud lapsiden vandoišpai nukutaba mindai...
I, kacu, mina jo olen vedes.
Štolaidan, eskai heng azotelese viluspai i pol’gastusespai.
Sizared nagrandanke vedaba mindai jogespai.
Umbri-ki kaik nagraba.
8.
lugu Maika sundui 1942.
voden heinkus.
Sil aigal baboid ei olend kodiš.
Han oli Petroskoiš sizarenno.
Maika sundui aigoiš homendesel, laz nellad časud.
Natalja-tadi, sused ulahaižes žiruspai, tuli abuhu.
Mina nouzin, konz lambitadihe vet i penen aigan kal’t kului vagaižen kida.
Kudendes časus mamoi mani jo lupsmaha lehmad, konz tuliba suomalaižed, ka meil oli lehm, i sikš meiden som oli magukahamb.
Mamoi lupsi lehman, jal’ges soti kanoid i pani lamha pačin.
Toižed lapsed heraštuba siloi, konz oli pašttud ezmaižid pirgoid.
Mina soin hulid paštatesid i join vaiše lupstud lamad vol maidod.
Vaiše mohemba el’genzin, miše mitte loumain i juged se homendez oli mamoin taht.
En tedand, miše lapsen sundutandan jal’ghe hanele pidi lebahtada, se oli muga sel’ged, miše mamoi emagoičihe i radoi kut kaiken-ki, kuti nimida ei ozaidanus-ki.
Ehtal baboi tuli kodihe.
Han lajiškanzi mamoid, voib-ik ninga mokitas, kut vaiše sundutad last.
Voib sada jugedan lažundan, a ku naba pazub.
Ved’ laps’-se ei ole ezmaine, pidi teta neciš.
Mina en sanund nimida, vaiše kundlin baboin paginad.
Meletin, miše mamoi tahtoi tehta kaiken, miše baboile oliži mel’he, kut mina-ki tehlin mamoin taht.
Maika nukkui pertin honuses riputadud lagehe katkes.
Kaikile oli mel’he likutada katken.
Sen taht, tedan, homendesespai ehthasai ken-se oli rindal i čibuti katken.
Mamoi andli Maikale nižad.
Ezmaks maidod oli lujas ai, sikš margad taplad naguiba eskai labi sobiš.
Mohemba, konz Maikad voi jo sotta jo toižil somil nižamaidon ližaks, mamoi pehmenzi sus leibad i muga tungi nenid pehmdoid leibturuid noremban lapsen hambhitomaha suhu.
En tieda, homaiči-ik mamoi, miše mina lujas navedin kacta, kut sottas sizart.
Erašti mina rižin ičtain hanen sijal – mamoin nižanno, mitte hajustab maidol.
Konz tuli aig louta lapsele ristimamad, ka mamoi pakiči suomalašt opendajad.
Vaiše han muga rigehti, miše konz opendai tuli meiden pert’he, babad ei olend kodiš.
Minei oli lujas žal’.
Ku baboi oliži kodiš, ka ristimam toiži lahjan.
Mina kacuin opendajaha, konz han ištui laučal.
Sen pa kandihe sinna-tanna i se muhazi kaiken aigan vahaižen, vaiše sil’miš ei olend muhud.
Mamoi-ki kacui opendajan kazihe, jose siš ei ole nimida.
Sid’ opendai nagišti pautnasižen kazipaikan, mitte ripui penen stolan pal – tas venui erazvuiččid kaluid, bobid.
Opendai ei voind tirpta i kosketi necen kazipaikan, eskai pasti labi sormid.
Minei tuli paha, miše meiden adiv tahtoib sada necen kazipaikan lahjaks, sikš hatken seižub-ki sen rindal.
Opendai sanui, miše hanen kodimal ei mahtkoi ombelta ningomid čomid kazipaikoid, miččed oma tas – paivnouzmpoližes Karjalas.
Voib olda, ku opendai toiži meile lahjan, ka mamoi lahjoičiži hanele kazipaikan.
Vaiše nugud’ mamoi eskai ei tartund paginaha, vaiše adivoičeti pal’hal čajul samvaraspai kingitaden huled.
Adiv ani kuti oti vepslaižen veron, konz kukertas čašk blodaižele loptes čajunjondad.
Meil valetihe čajud hot’ kumne čaškad, ku čašk seižui oikti i adiv voi joda.
Jal’ges opendai tondui pagižemha sen polhe – kuverzile mehile kulas han om ristimaman.
Sid’ minei tuli paha mel’ – mamoiki meletab, miše kulahižed akad edel handast tomotiba opendajad olmaha ristimamaks heiden lapsile.
Ka miččed voiba olda lahjad, konz oled janu jal’gmaižen!
Sil-žo nedalil tatoi tuli kodihe, hanenke oli ai sebranikoid-suomalaižid.
Ho kuti lanksiba taivhalpai mašinal meiden pert’irdale.
Heidenke oli mitte-se vanh professor i toižid-ki tundmatomid mehid, kudambad sid’-žo saiba fotokameroid i toižid čudosižid kaluid.
Enamba mina en ehtind nimida nagištada sikš, miše pol’gastusiš peitimoi aidan taga.
Se oli hondomba kaiked, konz tuleskeliba nene radioradnikad, nece ei olend ezmašt kerdad.
Min taht ho kaiken keradaba meid uhthe kogoho i tegeba fotoid?
Mi oli meiš mugošt melentartušt?
Kaikid enamba mina varaižin olda erilaižen, mi toižed.
A ku mindai ottihe fotoho, ka mina meletin: ”Jose mina en kosku toižihe?!
Tedan, olnuiži paremba peittas aidan taga i ei ozutadas verhile mužikoile.
Ka heimod-ki, I susedad fototegendan aigan mugažo oliba toižed, kut kaiken.
Vaiše konz radiomehiden mašin pasttes savud kadoi meiden pert’irdalpai, ristitud tegihe enččikš i laksiba pertidme.
Nenil paivil, konz suomalaižed oliba meidenno, tatoi-ki tegihe toižeks meheks, mina eskai en voind tundištada handast.
Kaiken aigan han pidihe suomalaižiden rindal, pagiži verhal kelel, vaiše erašti vepsaks.
Tatoi meiden polhe-ki sanui ”ho”, kuti oli korktemba meid arvol, i mugažo oli kuti veraz meile.
Mina en navedind nenid radiomehid.
Vol ližaks se hahk pamez’, kudambad toižed kucuiba ”professoraks”, nagrdes sanui, kut tatoi pajati radios.
Ned oliba, meletan, venalaižed pajod.
I lopuks tatoile kasktihe pajatada kukoin kartte.
I han ved’ laulahti.
Ei olend čud, miše mina, konz tuliba suomalaižed radiomehed, tahtoin peittas heišpai edemba.
Muštan, kerdan professor ei ehtind tehta paivas radiokirjutest.
Oli jo moha porttas Petroskoihe, i han tahtoi jada oks meiden kulaha.
Sid’ kaik eciškanziba osijad ningomale surele gospodinale.
Kenen noks handast oigeta?
Kaik meiden pertid naguihe miččikš-ne murenuzikš ningoman mehen taht.
Sid’ ken-se johtuti: ka gospoža Bajer, han-ki ved’ verazmaine, nemcalaine om!
Ka han-se kaikid paremba voib vastata sur’t adivod.
Kulahižed kaikel kogol kaimziba professorad Bajer-naižennoks.
Necen naižen polhe teziba vaiše sida, miše sundui Berlinaha, laksi mehele venalaižen mojan taga, a jal’ges ho kahten moiba tavaroid Kijevas.
Mohemba mitte-se su kaski valdanpidajile saubata heiden biznesan, a mehel olijoid kukstihe suriš lidnoišpai – penikaižhe Karjalan kulaižehe.
Nugud’ gospoža Bajer oli leskiakan i eli Šokšus Erna-tutrenke meiden, vepslaižiden keskes.
Han eli erasiden, tedan, nemcalaižiden veroiden modhe.
Muga, Bajer-gospoža navedi kazvatada saduid.
Hanehesai saduiden polhe meiden rounas niken ei kulend-ki.
Vaiše nece naine kaikile nevoi – miččid erazvuiččid kazvandoid voib pidada, ei vaiše kartohkoid I lukuid kazvatada.
Se kaik kulanikoile oli udheze.
Abuhu Bajer-gospožale tuli suomalaižen somsijan radnik, kudamb openzi minun baboid kazvatamha ogurcoid.
Baboi iče ei ištutand, vaiše valeli i kacui ogurcvezoid.
Professor magazi on huvas pertiš.
Homendesel han nouzi irdaližes paginkidaspai.
Kacuhti iknaha: pert’irdal kulalaižed naižed hijoiba vikatehid, miččed hoštiba homendezpaivaižen sadegiš kalan somusiden kartte.
Naižed kaikehe anehe rapatiba nugudlaižes hubas elos – tuleba-ik mugomad paivad, konz linneb voimuz kullaks soda – ka, nacein, ei linne mugošt aigad.
Vol naižed meletiba – kutak professor maneti oaigad udel sijal...
9.
lugu Todeks, ka minun baboi oli venalaine.
Han oli sundunu toižehe kulaha, edembahko meiden kulaspai.
Mina en uht kerdad meletin siš – min taht ho oma mugomad erazvuiččed – mamoi i baboi?
Ei-ik painand se, miše baboil oliba venalaižed jured.
Baboi oli kaikid melevambaks ristituks, keda mina tunzin.
Enamab kaiked nece nagui hanen sil’mišpai.
Ned oliba kaiked vahan opalas, kuti baboi kaiken om nahnu neciš mirus.
Kut muštan ičtain, ka baboin hibused kaiken oliba hahkad, a hanen mod koskui tundmatoman lindun kuvaha: hoikad jonod, kacund – kuti tun’ jarven laid.
Kaik mehed umbri minus vahaižel varaižiba baboid, vaiše mina en.
Rahvaz kaiken varaidab sida ristitud, kudamb om melekaz i ištub vaikti, ei ličte nikenen sudaimehe, kuti minun baboi.
Ningomiden mehiden polhe pagištas, miše heile nikenen taht ei ole nimittušt azjad.
Vaiše baboi ei olend hengetoi, han ei tahtoind nikeda koskta, ei tahtoind siesta poikhez...
no han kaiken oli rindal, kaiken voi tulda abuhu, konz kelle-ni tarbiž oli hanen abu vai nevond.
A mina kaiken tahtoin olda baboinke.
Mina navedin ištta hanen kombuil, toižil nikel ei olend aigad necihe.
En teda, oliži-ik kel toižel uskas minei muga huvin ištta!
Baboi pidi mindai valdas, vaiše muga vahvas, ka paha-ki minei ei tulend mel’, miše voib langeta.
Konz mina ištuin baboin kombuil, ka en meletand i sen polhe – oma-ik babalain necil aigal miččed-ne toižed azjad.
A vol muštan: babtain ei varaidanugoi eskai kaikid varaidajad vilulindud.
Tal’vaigal baboi lahtli kesk pert’irdad i seižutelihe oigetud edehe kaded i levitadud jaugad kangoiš.
Han saupteli sil’mad i pol’he an’he, vahaižel kovertud pal, saneli miččid-ne tundmatomid sanoid.
Sil aigal baboin kamned koskuiba kahtehe astjaha, kaikuččehe edeleze oli tungnus vilulinduid.
Ka, rusttanrindhaižed vilulindud...
Mina ihastusiš eskai taputaškanzin kazihe.
A baboin kamniš kuti kaks’ anikod libui.
Baboi oli tehnus ani kuti anikpu, mitte kazvoi man sudaimespai.
Ka anikoiče, baboi, tauduta minun parahim laps’aig rusttoil ozakahil anikoil!
Helaikaha minun elo, i sina, armaz, anda minei tuged necil mal!
Oli žal’, miše baboi paksus ajeli Petroskoihe erazvuiččihe azjoihe.I ken vol voiži necida tehta, ku tatoi enamba aigad maneti nugud’ suomalaižidenke.
Vol se oli hond, miše tatoi lugetihe kuti voinas tabatud mez’.
A mamoi nikut ei tahtoind ajada lidnaha.
Handast eskai čeresnic loi vaiše uhtes melespai, miše tatoi voib olda verhiden akoidenke.
Konz mamoi ei nagend tattain ičeze sijal, ka han kaiken aigan pani ecindaha i kolkoti verajihe, miččiden taga voi olda hanen mužik.
Baboi, konz hanele laksi ajada Petroskoihe aigoiš homendesel, paksus pordihe tagaze sil-žo ehtal.
I necil-ki paival baboi pordihe, kut pagištas, konz vol ei olend moha eht.
Kut nece paha azj ozaižihe, mina en voind johtutada-ki.
En mušta, konz baboi-ki oli tulnu.
Minei vaiše sanutihe, miše sil paival han pordihe aigemba, kuti riži mida-se pahad.
Kaik tegihe siloi, konz mamoi oli radol kaiken paivan.
A mo Tomkanke i Maikanke jaim kodihe.
Ka, vol Vas’ka-ki oli kodiš.
Han kaiken oli rindal, meiden pert’irdal, kaik jo harjeniba neche.
Mina harvoin kacuin-ki Vas’kan pale, kuti handast ei olend-ki.
A nugud’ ka meletan, miše han oli-ki tulnu vaiše uhteks paivaks meiden pert’he.
Mamoi oli sida mel’t, miše Vas’ka om niššat, koditoi, i kaikile tarbiž žalleita handast.
Žalleiči siloi-ki, konz priha oli kaznu jo sureks.
Vas’ka rambiči vahan oiktale jaugale, a hanen kazi siš polespai ripui kuti nor.
Vas’ka pagiži ani kuti oli pandud tauz’ su kartohkoid.
Laps’aigan han oli langenenu pordhilpai i satatanu pan.
Minun muštho Vas’ka jai ičeze vauvhal nahkal i handikahan kacundal.
Oli-ik se vaiše sil paival?
Mo kaiken paivan olim pertiš sikš, miše irdal vihmui.
Mo vandim peitoižihe.
Vas’ka oli ecijan i tahtoi tabata meid.
Nece hanele ei olend kebn tehta.
Mo nagroim kactes Vas’kan pale, kuti andoimoiš tabata, vaiše jal’gmaižel aigaižel pagenim hanen tervhes kadespai.
Muštan, kut mina heitin nagrandan – mindai pol’goitiba Vas’kan sil’mad: ho kacuiba minuhu kaikjal, en voind nikuna peittas.
Mina ličimoi pertinpolhe, kus oli karzinan reig, vaiše siga-ki mindai sabuti Vas’kan sil’miden paha kacund, hot’ han taboiteli molembil kazil minun sizarid.
Muštan todeks, mamoi pordihe kodihe, pani lamha kul’betin.
Vaiše rigehtides han ei kacuhtand-ki minun pale.
Han tahtoi pesta lapsid baboin tulendahasai.
Ei-ei...
kelastan...
sil paival ei lambitagoi kul’betid.
Mina olin sizaridenke, rindal oli Vas’ka, a Ven’ka i Rozka oliba sil paival školas.
A konz ho tuliba školaspai, ka kaik oli jo tehnus.
Eskai čapoihe minun muštho – Vas’ka venui magaduzsijal, kus mo baboinke i Tomkanke kaiken magazim.
Ka, Vas’ka venui magaduzsijal, a pertiš nikeda ei olend sil časul.
Konz Vas’ka kucui mindai ičezennoks, mina en rohtind vastustada, hot’ jaugadki ei tahtoinugoi astta.
Minei ei tulend paha-ki, miše voin pageta pertedesehe.
I mina saimoi Vas’kannoks magaduzsijale...
...Rozka da Ven’ka ozutihe kuti unes kundusel i azotihe, konz nagištiba mindai.
Mina en nagend nikonz ningomid modoid.
Mina muga pol’gastuin, ka eskai kadotin mušton...
Konz avaižin sil’mad, ka muštin, miše venun stolal.
Pertiš oli ai rahvast.
Niken ei ištund, kut sil kerdal, konz mindai todihe lažundkodišpai.
Kaik seižuiba umbri mindai.
”Abuta, Ižand...”
– mamoi lugi malitvan i ristihe Jumalan čogaha.
Ken-se pezi minei vacan i jaugad.
Vezi oli lujas vilu, mindai eskai tabazi saru.
Jal’ges most kadoin, lanksin pimedaha.
Sid’ minun sil’mad most avaižihe – umbri oliba tutabad i tundmatomad modod, kenen-se kaded, vacale oli pandud mi-se marg, kuluiba ristituiden aned, kenen-se voik...
Pimed...
Most lamoi čapab sil’mid, a rahvaz ištub jo vaitti laučoil.
Tedan, mina most jain hengehe.
Ken-se vedatab minun pale sijakatusen.
”Mod-ki peitkat”, – šuhaidan mina.
Edel suvad unt minai om janu vaged vaiše nenihe sanoihe.
